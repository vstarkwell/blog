---
layout: post
title: Ιερός πόλεμος
description: Ένα τραγούδι για τους μαχητές της Σοβιετικής Ένωσης.
categories:
  - προσωπικά
  - πολιτική
tags: 
  - σοβιετική-ένωση
---

Με αφορμή την μεγάλη αντιφασιστική νίκη που θα γιορτάζουμε σε λίγες μέρες...

Πριν από αρκετά χρόνια βρέθηκα σε μια εκδήλωση. Πριν ξεκινήσουν οι ομιλίες ένας τενόρος σε απόσταση 2-3 μέτρα από μένα, εν είδει δρώμενου, εν είδει έναρξης, αρχίζει ξαφνικά να τραγουδάει ακαπέλα και μακρυά απ’ το μικρόφωνο ένα τραγούδι στα Ρώσικα. Μου ’φυγε η μαγκιά! Μου κόπηκαν τα γόνατα! Δεν είχα ξανακούσει πιο δυνατή φωνή. Ένιωθα τα ηχητικά κύματα πάνω μου και δεν κάνω πλάκα. Αλλά δεν ήταν μόνο ο τενόρος ήταν και το τραγούδι. Ήταν κυρίως το τραγούδι. Αν και τα Ρώσικα δεν είναι η πιο εύηχη γλώσσα του κόσμου για μας, αυτό είχε μια πολύ όμορφη μελωδία μαζί με μια τρομερή υποβλητικότητα. Είχε μια τέτοια διακύμανση μεταξύ του μείζονος κι ελάσσονος τρόπου κι ένα αργό ρυθμό τριών τετάρτων ώστε να σου εντυπώνεται αμέσως. Ρώτησα τους τριγύρω αλλά κανένας δεν το ήξερε. Έψαξα να βρω τον τενορο, τίποτα. Το ανακάλυψα αρκετά χρόνια αργότερα όταν διάβασα στο internet ένα άρθρο για την επέτειο της μεγάλης αντιφασιστικής νίκης.

Το τραγούδι λέγεται «Ιερός Πόλεμος» ενώ πολλές φορές αναφέρεται ως «Εμπρός Μεγάλη Πατρίδα». Όταν η ναζιστική Γερμανία κήρυξε το πόλεμο στη Σοβιετική Ένωση ο μεγάλος Aleksandr Aleksandrov, ιδρυτής της χορωδίας του κόκκινου στρατού και συνθέτης του εθνικού ύμνου της Σοβιετικής Ένωσης, έγραψε εσπευσμένα αυτό το τραγούδι σε στίχους του Vasily Lebedev-Kumach για να εμψυχώσει το λαό αλλά κυρίως τους στρατιώτες που έφευγαν για το μέτωπο. Εμένα ένας άνθρωπος, μια μόνο φωνή, με έκανε να ανατριχιάσω και χωρίς να καταλαβαίνω τα λόγια. Φαντάσου να είσαι στρατιώτης και φεύγοντας για το μέτωπο να ακούς αυτό το τραγούδι στο σιδηροδρομικό σταθμό της Μόσχας (όπου ακούστηκε για πρώτη φορά 2-3 μέρες μετά την κήρυξη του πολέμου) από ολόκληρη τη χορωδία του κόκκινου στρατού!

Υπάρχουν άπειρα βίντεο με τον «Ιερό Πόλεμο» στο YouTube. Πολλά από αυτά ντυμένα με χαρακτηριστικά στιγμιότυπα της εποχής. Διάλεξα αυτή τη πρόσφατη ζωντανή εκτέλεση του 2015 (και παρά του ότι πάνω δεξιά υπάρχει ο Άι Γιώργης αντί για το σφυροδρέπανο) γιατί μου έκανε εντύπωση το ότι οι θεατές απ’ το πρώτο ρεφρέν και μετά σηκώνονται ένας-ένας όρθιοι (σε ένα πολύ ωραίο πλάνο) και μέχρι το τέλος του τραγουδιού κάθονται ευλαβικά προσοχή.

<div class="yt-video" style="position:relative;height:0;padding-bottom:56.25%"><iframe src="https://www.youtube.com/embed/7aEF1qgIFfE?ecver=2" width="640" height="360" frameborder="0" style="position:absolute;width:100%;height:100%;left:0" allowfullscreen></iframe></div>
