---
layout: post
title: Pat Metheny
description: Ό,τι και να λέμε ο ήχος που παράγουν τα δάχτυλα έχει μια ζεστασιά και μια ευγένεια που δεν έχει αυτός της πένας.
categories:
  - μουσική
tags: 
  - κιθάρα
  - pat-metheny
---

Ο Pat Metheny (στην Ελλάδα οι περισσότεροι τον προφέρουν Μέθενι αλλά κανονικά προφέρεται Μεθίνι) είναι σπουδαίος κιθαρίστας. Από τους πιο σημαντικούς της γενιάς του. Οι κατηγοριοποιήσεις δε βοηθάνε και πολύ αλλά αν ήθελε σώνει και καλά να τον κατατάξει κάνεις η Jazz Fusion θα ήταν μια καλή επιλογή. Είχα τη τύχη να τον δω ζωντανά στην Αθήνα αρχές του ’90, εποχή του εξαιρετικού δίσκου Letter from Home τον οποίο έχω λιώσει όλα αυτά τα χρόνια. Έχω παρατηρήσει πως οι σημαντικότεροι ηλεκτρικοί κιθαρίστες (ανάμεσα τους κι ο Metheny) όπως ο Jeff Beck, ο Clapton, ο Bonamassa, καθώς ωριμάζουν παίζουν περισσότερο με τα δάχτυλα παρά με τη πένα. Ο Beck (ο σημαντικότερος όλων) μάλιστα παίζει πλέον αποκλειστικά με τα δάχτυλα όπως άλλωστε και οι τιτάνες Mark Knophler, Wes Montgomery, John Abercrombie, Ry Cooder κλπ. Κι αυτό έχει μια λογική εξήγηση. Ο ήχος που παράγουν τα δάχτυλα έχει μια ζεστασιά και μια ευγένεια που δεν έχει αυτός της πένας. Κάποιοι μπορεί να χρησιμοποιούν πιο σκληρές πένες ή από διαφορετικά υλικά, το αποτέλεσμα όμως πάντα υπολείπεται. Με τη πένα μπορείς να παίξεις πιο γρήγορα αλλά με τα δάχτυλα πιο σύνθετα. Μπορείς να «απλώσεις» περισσότερο το παίξιμο σου και να πας πιο μακρυά στην εξερεύνηση των ήχων. Η πένα από μόνη της αποτελεί ένα περιορισμό. Εκεί που η ανθρώπινη φυσιολογία σου δίνει τη δυνατότητα να έχεις πέντε σημεία επαφης με τις χορδές αυτοπεριορίζεται στο ένα ή το πολύ σε 2 ή 3 (για κάποιους που παίζουν με πένα και δάχτυλα μαζί). Και με τα δάχτυλα μπορείς να παίξεις γρήγορα αλλά θέλει σαφώς περισσότερη προσπάθεια. Το apoyando του Paco de Lucia για παράδειγμα συναγωνίζεται στα ίσια σε ταχύτητα το alternate picking των πιο «γρήγορων» χεβυμεταλάδων, αλλά βέβαια είναι η εξαίρεση. Βλέπω κάτι πουρόκερς της γενιάς μου που στέλνουν τα παιδιά τους κατευθείαν να μάθουν ηλεκτρική κιθάρα. Κακώς. Κάκιστα. Το παιδί πρέπει να μάθει να χρησιμοποιεί τα δάχτυλα και μετά μπορεί να εξελιχθεί και να ακολουθήσει οποίο δρόμο του αρέσει. Η κλασική κιθάρα είναι η βάση. Η πένα μπορεί να συμβαδίζει με τη νιότη (ανάγκη για ταχύτητα και δυνατό ήχο) αλλά αργά ή γρήγορα οδηγεί σε έναν σχετικό καλλιτεχνικό αυτοεγκλωβισμό. Επίσης τους βλέπω να αγοράζουν στα παιδιά εξαιρετικά μεν - πανάκριβα δε όργανα των δύο, τριών και τεσσάρων χιλιάδων ευρώ. Πρόκειται καθαρά για δική τους ματαιοδοξία. Το όργανο ΔΕΝ κάνει τον οργανοπαίχτη όπως και τα ράσα τον παππά. Με λίγο ψάξιμο μπορείς να βρεις αξιοπρεπέστατες και «τίμιες» κιθάρες στο 1/10 της τιμής (από 200 έως 400 ευρώ) που μπορούν να αποτελέσουν τον καλύτερο φίλο του παιδιού στα πρώτα βήματα. Πολύ καλή ιδέα είναι και τα μεταχειρισμένα όργανα. Ένα ξύλινο όργανο που δεν έχει κακοποιηθεί όχι μόνο δε χάνει την αξία του αλλά αντιθέτως με τα χρόνια παράγει καλύτερο ήχο.

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/MYcZ6s3z1jg" frameborder="0" style="position:absolute;width:100%;height:100%;left:0" allowfullscreen></iframe></div>