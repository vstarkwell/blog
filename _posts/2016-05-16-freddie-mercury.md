---
layout: post
title: Freddie Mercury
description: Στιγμές-στιγμές σκέφτομαι πως η συνθετική ικανότητα του Freddie σε κάνει κάπου να πιστεύεις πως πρόκειται για εξωγήινες μελωδίες από το υπερ-διάστημα.
categories:
  - μουσική
tags:
  - queen
  - freddie-mercury
---

Τον Freddie Mercury και τους Queen τους ανακάλυψα σχετικά αργά. Μεγαλώνοντας την δεκαετία του ’80 δεν πρόλαβα την παραγωγική τους περίοδο. Απ’ την μια οι δουλειές που έβγαλε μετά το ’83-’84 το σπουδαίο αυτό συγκρότημα κινούνταν σε ένα απονευρωμένο pop, new wave άκουσμα, κι απ’ την άλλη η εξέλιξη της υγείας του Freddie τους απομάκρυνε κάπως από το προσκήνιο. Το μόνο που θυμάμαι από την εφηβεία μου σχετικά με τους Queen ήταν τον Freddie ντυμένο νοικοκυρά (ναι, ναι, με το μουστάκι στη θέση του πάντα) και την ηλεκτρική σκούπα ανά χείρας, στο video clip του «I Want to Βreak Free» καθώς και το πολύ ωραίο soundtrack του Highlander.

Το 1992 άρχισα να ψάχνω το παρελθόν αυτού του -αμφιλεγόμενου για πολλούς- συγκροτήματος. Πρώτα αγόρασα το Bohemian Rhapsody. Ακολούθησαν σύντομα το A day at the Races, το Live Killers και όλα τα υπόλοιπα άλμπουμ των Queen και σε κάθε ένα από αυτά παρατηρούσα το εξής: κάτω από τα περισσότερα τραγούδια που μου άρεσαν υπήρχε η φράση: «Words and Music by Freddie Mercury». Είναι πολύ δύσκολο να πει κάποιος γιατί του αρέσει ένας ήχος, μια μουσική, ένα τραγούδι, ή οτιδήποτε. Δεν ξέρω ακόμα αν και οι ίδιοι οι μουσικολόγοι μπορούν να απαντήσουν σε ένα τέτοιο ερώτημα. Είναι κάτι ανάλογο με το γιατί σου αρέσουν συγκεκριμένες γεύσεις, ή σε τραβάνε συγκεκριμένα χρώματα. Άρχισα λοιπόν να ψάχνω αυτό το «κάτι» πίσω από τα τραγούδια αυτού του περίεργου, σε πρώτη ανάγνωση, ανθρώπου.

Πέρσης στην καταγωγή (το πραγματικό του όνομα ήταν Farookh Bulsara), γεννημένος στη Ζανζιβάρη και μεγαλωμένος στην Ινδία από γονείς οπαδούς του Ζωροαστρισμού, με δόντια που πετάγονταν έντονα προς τα έξω, παχύ μουστάκι, πολύχρωμα κολάν, γούνες, μακιγιάζ, πεντακάθαρη και τεράστιας έκτασης φωνή, επιτηδευμένες και θεατρικές κινήσεις, ο Mercury, που έπαιζε rock, pop, τραγούδαγε όπερα, χόρευε μπαλέτο, φόραγε περίεργες περούκες και μπέρτες, είχε ένα σωρό γάτες και δήλωνε ανοιχτά ομοφυλόφιλος (προσθέτοντας  με νόημα «the bigger the better, in everything my dear»), άνετα δικαιολογούσε πιστεύω τον χαρακτηρισμό «περίεργος». Κι όμως, αυτός ο τύπος που ήταν βουτηγμένος μες στο κιτς του glam rock, έγραψε μελωδίες που σου χαϊδεύουν το μυαλό όπως σου χαϊδεύει το πρόσωπο ο δροσερός θαλασσινός αέρας τα βράδια του καλοκαιριού.

Κι είχε έναν μαγικό τρόπο να χτίζει τα τραγούδια του. Τραγούδια από αυτά που τα ακούς μια φορά και σου μένουν για πάντα, αν και η γραφή του δεν ήταν καθόλου μα καθόλου εύκολη. Οι νότες ανεβοκατεβαίνουν τις κλίμακες σαν τρελές και οι συγχορδίες του είναι απίστευτες. Μπορεί κάθε τραγούδι να αλλάζει 2 και 3 τόνους. Παρ’ όλα αυτά έφτιαξε «ύμνους» που τραγουδιούνται από τις μάζες (Bohemian Rhapsody), ακόμα και από οπαδούς σε ποδοσφαιρικά γήπεδα (We are the Champions). Το Bohemian Rhapsody μάλιστα ψηφίστηκε από τους Άγγλους σαν το Νο1 single του 20ου αιώνα, με δεύτερο το Imagine του Lennon. Η πολυπλοκότητα των συνθέσεων του Freddie έκανε τον Gary Moore να δηλώσει, μεταξύ σοβαρού και αστείου, ότι «οι Queen προσεγγίζουν με τέτοια ιδιοφυΐα την μουσική, εξαιτίας μάλλον των πολλών τίτλων σπουδών που έχουν» (σ.σ. ο Mercury είχε πτυχίο στις γραφικές τέχνες και ήταν μάλιστα αυτός που σχεδίασε το λογότυπο των Queen). Οι φωνητικές του ικανότητες υποχρέωσαν τον Robert Plant να ομολογήσει ότι στη συναυλία μετά τον θάνατο του Freddie (Freddie Mercury Tribute) «πολλοί καλλιτέχνες αναγκάσθηκαν να αλλάξουν τους τόνους των τραγουδιών για να μην ξεφτιλιστούν». Η αλήθεια είναι βέβαια ότι πολλοί δεν γλίτωσαν τον εξευτελισμό, όπως ο Elton John ερμηνεύοντας το Bohemian Rhapsody, με λαμπρή εξαίρεση τον George Michael ο οποίος έδωσε ένα καταπληκτικό Somebody to Love.

Στιγμές-στιγμές σκέφτομαι πως η συνθετική ικανότητα του Freddie σε κάνει κάπου να πιστεύεις πως πρόκειται για εξωγήινες μελωδίες από το υπερ-διάστημα. Η λυρικότητά τους είναι τέτοια που αδυνατείς να αποδεχθείς το ταπεινό της γήινης προέλευσής τους. Επόμενο είναι, αφού ο άνθρωπος έφτιαχνε πραγματικά «αραβουργήματα» στο πιάνο (κάποια στιγμή δήλωσε πως «δεν πρόκειται να γίνω ποτέ Rock σταρ γιατί δεν μπορώ καν να κρατήσω αυτή την γαμημένη κιθάρα»), να μην έχει πολύ μεγάλη συνθετική παραγωγή. Στα 15 studio άλμπουμ των Queen, σε διάστημα 20 περίπου ετών, ο Freddie συμμετέχει με 50-60 συνθέσεις από τις οποίες όμως δύσκολα μπορείς να πεις ότι κάποιες υστερούν. Κι αυτό, παρόλο που κινούνται σε πολύ διαφορετικά μουσικά είδη: Hard Rock (Great King Rat, Stone Cold Crazy, Ogre Battle), Rock (Death on Two Legs, Flick of the Wrist), Οπερετικό Rock (Bohemian Rhapsody, The Millionaire Waltz, Bicycle Race), Gospel (Somebody to Love), Μπαλάντες (You take My Breath Away, Love of my Life, Hard Life), Jazz (My Melancholy Blues), Country (Crazy Little Thing Called Love), Funk (Cool Cat), Pop (Staying Power) κλπ.

Είναι πραγματικά εντυπωσιακό το πόσο διαφορετικό δρόμο έχουν επιλέξει να ακολουθήσουν μετά τον θάνατο του Freddie τα υπόλοιπα μέλη του συγκροτήματος των Queen. Ο John Deacon ήταν μουσικά πιο κοντά από όλους στην ιδιοφυία του Freddie. Μαθήτευσε συνθετικά δίπλα του και έγραψε υπέροχα τραγούδια όπως το «Spread your Wings» και το «I Want to Break Free» που «μερκιουρίζουν» έντονα. Αυτός λοιπόν ο άνθρωπος επέλεξε να αποσυρθεί με αξιοπρέπεια, αναγνωρίζοντας πως Queen χωρίς τον Freddie δεν υφίστανται, πως δεν τιμάς το παρελθόν σου ζώντας προσκολλημένος σ’ αυτό και ανακυκλώνοντάς το με εισπρακτικούς όρους.

Από την άλλη μεριά ο Brian May με τον Roger Taylor πήραν το «σκοτεινό μονοπάτι που πάει ντουγρού στην κατηφόρα την μεγάλη» και σταματημό δεν έχει η κατρακύλα τους. Καταρχάς συνεχίζουν να πλασάρονται οι δυο τους ως Queen. Για κάποιο διάστημα τσόνταραν και τον Paul Rodgers και έκαναν συναυλίες ως Queen + Paul Rodgers. Ξανα-ηχογράφησαν τραγούδια των Queen με διάφορα νέα φυντάνια αναγκάζοντας μάλιστα τον Deacon να πει για την ηχογράφηση του «We Are The Champions» με τον Robbie Williams «It is one of the greatest songs ever written but I think they’ve ruined it ... I don’t want to be nasty but let’s just say Robbie Williams is no Freddie Mercury. Freddie can never be replaced – and certainly not by him». Έπαιξαν ως και στο Ιωβηλαίο (χρυσό, αργυρό, τσίγκινο, ποιο διάολο ήταν δεν ξέρω) της Ελισάβετ. Δίνουν κάθε τρεις και λίγο συνεντεύξεις, αποδέχονται διαρκώς βραβεία (ακόμα και από τον εξωραϊστικό πολιτιστικό σύλλογο πέρα-Παναγιάς), έφτιαξαν ντοκιμαντέρ και τηλεοπτικά αφιερώματα, ετοιμάζουν ταινία και το αποκορύφωμα όλων, έστησαν μπάντα με σωσίες! Μάζεψαν διάφορους καραγκιόζηδες που μοιάζουν και μιμούνται τους Queen και τους έβγαλαν στο κλαρί, γιατί κάποια στιγμή οι ίδιοι θα αποσυρθούν λέει και δεν θα μπορούν να παίζουν άλλο! Ματαιοδοξία, αμετροέπεια, τυχοδιωκτισμός, παλινδρόμηση, διαστροφή, ναρκισσισμός, καρμιριά; Πως διάολο λέγεται αυτό τώρα; Να βλέπεις στην σκηνή κάποιον που μοιάζει με τον Freddie και προσπαθεί να τραγουδήσει όπως ο Freddie. Δεν ξέρω για σας αλλά σε μένα κάτι από θρίλερ μου κάνει.

Η πολύ φθηνή δικαιολογία τους είναι πως με αυτόν τον τρόπο «μαθαίνουν οι νέες γενιές τους Queen και τον Freddie». Η πικρή αλήθεια είναι πως τζιράρουν με κάτι που δεν τους ανήκει, με τα τραγούδια του Freddie και του Deacon. Αν αφαιρέσεις αυτά από το συνολικό έργο των Queen δεν μένει τίποτα απολύτως. Οι Queen χωρίς τον Freddie και τον Deacon θα ήταν επιπέδου REO Speedwagon κι ακόμα παρακάτω. Τα τραγούδια του Freddie θα μείνουν ανά τους αιώνες γιατί είναι αριστουργήματα και δεν έχουν καμιά ανάγκη από promotion.

ΥΓ. Η ιδέα μιας ταινίας για την ζωή του Freddie δεν μου ακούγεται άσχημα αλλά η ενεργός εμπλοκή του May και του Taylor στο σενάριο και την παραγωγή, μου φαντάζει το λιγότερο προβληματική. Πως έγραψε ο Γιαννάκης ο Παπαμιχαήλ το σενάριο για την ζωής της Αλίκης σε εκείνο το αλήστου μνήμης σήριαλ; Ένα τέτοιο πράμα.

<div class="yt-video" style="position:relative;height:0;padding-bottom:75.0%"><iframe src="https://www.youtube.com/embed/HgzGwKwLmgM?ecver=2" width="480" height="360" frameborder="0" style="position:absolute;width:100%;height:100%;left:0" allowfullscreen></iframe></div>
