---
layout: post
title: Αντισυριζισμός;
description: Και τελικά που είχε άδικο ο Θεοδωράκης; Τι πάει να πει δεν υπάρχουν αριστεροί φασίστες; Κάποιος που, ενώ αυτοπροσδιορίζεται ως αριστερός, με το που γυρνάει στο σπίτι πλακώνει στο ξύλο τη γυναίκα και τα παιδιά του δεν είναι φασίστας;
categories:
  - πολιτική
tags: 
  - θεοδωράκης
---

Το χθεσινό συλλαλητήριο δεν είχε φυσικά το 1,5 εκατομμύριο κόσμο που κομπάζουν οι διοργανωτές αλλά είχε κοντά μισό εκατομμύριο. Μισό εκατομμύριο άνθρωποι λοιπόν φαίνονται λίγοι στους Συριζαίους που 5.000 άτομα δεν μπορούν να κατεβάσουν στο δρόμο.

«Αντισυριζισμός» σου λέει ο άλλος. Και τι έχει κάνει ρε μεγάλε ο ΣΥΡΙΖΑ ώστε να μην υπάρχει «αντισυριζισμός»; Είναι κάτι περισσότερο, ή λιγότερο, από ένας ακόμη κρίκος στην αλυσίδα των πολιτικών απατεώνων που κυβερνούν διαχρονικά τον τόπο; Τα ίδια έλεγαν και οι προηγούμενοι: «αντισαμαρισμός», «αντιπαπανδρεϊσμός», «αντικαραμανλισμός» και πάει λέγοντας. «Αντιμητσοτακισμός» θα λένε κι οι επόμενοι. Λες και θα ’πρεπε να τους κάνουμε άγαλμα για την προσφορά τους στον τόπο.

Ο Θεοδωράκης ανέκαθεν ήταν ένας άνθρωπος καθοδηγούμενος από το συναίσθημα. Αυτός ήταν και αυτός θα είναι μέχρι να πεθάνει. Και δεν μπορεί να τον κατηγορήσει κανείς γι’ αυτό. Ως μεγάλος καλλιτέχνης υπήρξε βεβαίως και μεγάλος νάρκισσος. Κι αυτή η ιδιοσυγκρασία του αναμφίβολα τον έχει οδηγήσει πολλές φορές σε λάθη. Ούτε πολιτικά οξυδερκή μπορείς να τον χαρακτηρίσεις.

Κανείς όμως μα κανείς δεν μπορεί να αμφισβητήσει τις καλές του προθέσεις, την εντιμότητα, την ανιδιοτέλεια, την αγάπη του για τον τόπο και τους ανθρώπους. Κανείς επίσης δεν μπορεί να αμφισβητήσει πως όταν έπρεπε αγωνίστηκε πραγματικά κι όχι από το facebook. Κανείς δεν μπορεί να αμφισβητήσει πως στα δύσκολα δεν κρύφτηκε και πως πάντα είχε το θάρρος της γνώμης αναλαμβάνοντας ταυτόχρονα και τις συνέπειες.

Είναι άτοπο να ταυτίζεται ο Θεοδωράκης (όπως και εκατοντάδες χιλιάδες κόσμου) με την ακροδεξιά επειδή βρέθηκε στο ίδιο συλλαλητήριο. Είναι άκυρο τα tweets του Κασιδιάρη και του Τζήμερου να αποτελούν για κάποιους αφορμή επίθεσης προς τον Θεοδωράκη. Είναι ντροπή να ανασύρεις το γνωστό άθλιο τραγούδι του Σιδηρόπουλου (ο οποίος ό,τι καλύτερο έχει πει είναι το «κάποτε θα ’ρθουν να σου πουν») επειδή τυχαίνει να διαφωνείς με τις θέσεις του Θεοδωράκη για το σκοπιανό.

Βεβαίως και δεν είναι ιερή αγελάδα ο Θεοδωράκης. Κάν’ του κριτική αν διαφωνείς. Όχι χτυπήματα όμως κάτω από τη ζώνη εκεί που δεν σε παίρνει. Όχι μνημόσυνα «για τον Μίκη που μας τον πήραν οι δεξιοί» και λοιπές επικολυρικές σαχλαμάρες. Όχι εμπάθεια.

Και τελικά που είχε άδικο ο Θεοδωράκης; Τι πάει να πει δεν υπάρχουν αριστεροί φασίστες; Κάποιος που, ενώ αυτοπροσδιορίζεται ως αριστερός, με το που γυρνάει στο σπίτι πλακώνει στο ξύλο τη γυναίκα και τα παιδιά του δεν είναι φασίστας; Ο Κιμ Γιονγκ Ουν επειδή δηλώνει κομμουνιστής δεν είναι φασίστας; Και τελικά κάποιος από όλους αυτούς που διαθέτουν αριστερόμετρο μπορεί να μας πει αν ο Τσίπρας είναι αριστερός;

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/2skR-SqNXjk" frameborder="0" allow="autoplay; encrypted-media" allowfullscreen style="position:absolute;width:100%;height:100%;left:0"></iframe></div>




