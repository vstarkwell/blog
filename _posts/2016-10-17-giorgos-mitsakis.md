---
layout: post
title: Γιώργος Μητσάκης
description: Αν βρεθείτε σε ένα γνήσια λαϊκό γλέντι τα περισσότερα τραγούδια που ακούγονται είναι του Μητσάκη.
categories:
  - μουσική
tags: 
  - 50s
  - μητσάκης
---

Για πολλούς, ειδικούς και μη, η μορφή του Τσιτσάνη κυριαρχεί στο λαϊκό τραγούδι του 20ου αιώνα. Για μένα ισάξιος του Τσιτσάνη ήταν ο Γιώργος Μητσάκης, ένας ολοκληρωμένος τραγουδοποιός ο οποίος συνήθως έγραφε και την μουσική και τους στίχους στα τραγούδια του, ενώ στίχους έδινε και σε άλλους συνθέτες. Και την άποψή μου αυτή περί «ισοτιμίας» Τσιτσάνη και Μητσάκη έρχεται να επιβεβαιώσει ο ίδιος ο Τσιτσάνης μιας και έχω ακούσει τον Λευτέρη Παπαδόπουλο να λέει πως περισσότερο από τους άλλους δημιουργούς ο μεγάλος Τρικαλινός υπολόγιζε τον Κωνσταντινουπολίτη Μητσάκη. Όταν έγραφε ένα τραγούδι ο Τσιτσάνης (επιτυχία συνήθως), περίμενε την «απάντηση» του Μητσάκη.

Όταν πέθανε ο Μητσάκης άκουσα τον δεξιοτέχνη του μπουζουκιού Θανάση Πολυκανδριώτη να δηλώνει πως «σήμερα έφυγε το μισό λαϊκό τραγούδι». Αυτή η δήλωση μου φάνηκε τότε υπερβολική και ήταν η αφορμή για να σκαλίσω αρκετά το έργο του Μητσάκη. Δεν θέλω να αναφερθώ εδώ λεπτομερώς στα στοιχεία που κατά την γνώμη μου κάνουν τα τραγούδια του Μητσάκη να ξεχωρίζουν. Εν τάχει μόνο θα αναφέρω τους στίχους (που έχουν σαφείς επιρροές από το Δημοτικό τραγούδι), τις μαγικές «περαστικές» συγχορδίες πριν από τις καταλήξεις των στροφών και κυρίως τα έξοχα ζεϊμπέκικα. Αν κάποιος είναι μεγάλος λαϊκός συνθέτης φαίνεται στα ζεϊμπέκικα που έχει γράψει κι ο Μητσάκης έχει γράψει αριστουργήματα: «Απόψε είναι βαριά», «Όσο βαριά είν’ τα σίδερα», «Ειν’ όλα μαύρα», «Το καπηλειό», «Ο Ναύτης», «Το σβηστό φανάρι», «Ο Ψαράς», «Το κομπολογάκι», «Όταν καπνίζει ο λουλάς», «Μου ’φαγες όλα τα δαχτυλίδια» κλπ.

Ο Μητσάκης όμως δεν έγραψε μόνο ζεϊμπέκικα. Αν βρεθείτε σε ένα λαϊκό γλέντι τα περισσότερα τραγούδια του «κεφιού» είναι του Μητσάκη: «Παλαμάκια», «Το δικό μου Πάπλωμα», «Βαλεντίνα», «Νίτσα Ελενίτσα», «Η Φρόσω», «Το Φουρό», «Στης Λαρίσης το ποτάμι», «Το δικό σου το μαράζι» κλπ. Όμορφα τραγούδια, αποδεδειγμένα διαχρονικά, που τα διακρίνει η λεπτότητα και η ευγένεια, όπως και το δημιουργό τους άλλωστε.

Θα ήθελα να υπογραμμίσω μια πολύ ενδιαφέρουσα «εμμονή» του Μητσάκη. Τον «Δάσκαλο» λοιπόν (έτσι τον αποκαλούσε το σινάφι) τον συγκινούσε ιδιαίτερα η βροχή και σε πάρα πολλά τραγούδια του αποτυπώνονται βροχερές εικόνες, τις περισσότερες φορές μάλιστα και νυχτερινές: «Στον Πειραιά συννέφιασε», «Ψιλή βροχούλα», «Ψιλοβρέχει», «Αν μιλούσαν τα σύννεφα», «Συννεφιές», «Το καπηλειό», «Τα πρωτοβρόχια», «Σούρουπο με συννεφιά», «Τα πλοία πεθαίνουν στα λιμάνια» κλπ. Δείτε για παράδειγμα την «Ψιλή βροχούλα» που αποτελεί υπόδειγμα απλότητας, σαφήνειας και κατά την γνώμη μου συνιστά αυτό που λέμε γνήσιο λαϊκό τραγούδι (μαγική η δεύτερη εκτέλεση του Μπιθικώτση): «Συννέφιασε ο ουρανός - ο ουρανός συννέφιασε - ψιλή βροχούλα έπιασε. / Ξεκίνησα για να σε βρω - για να σε βρω ξεκίνησα - γιατί σε αποθύμησα. / Δυνάμωσε και η βροχή - και η βροχή δυνάμωσε - στο δρόμο που μ’ αντάμωσε. / Δε στάθηκα να μη βραχώ - να μη βραχώ δε στάθηκα - για κοίτα με πως βράχηκα».

Ο Μητσάκης στα τελευταία του (πέθανε το ’93) είχε δώσει μια τηλεοπτική συνέντευξη στην μεγάλη Μαλβίνα για το SevenX την οποία αν και την έχω ψάξει δεν κατάφερα να την βρω. Το παρακάτω βίντεο του ’78 έχει ιδιαίτερη αξία γιατί ο Μητσάκης συναντά την Μπέλλου και παίζουν ζωντανά (χωρίς playback) το «Σβηστό φανάρι» για κάποια τηλεοπτική εκπομπή.

<div class="yt-video" style="position:relative;height:0;padding-bottom:56.25%"><iframe src="https://www.youtube.com/embed/qrtKu5xtwLo?ecver=2" width="640" height="360" frameborder="0" style="position:absolute;width:100%;height:100%;left:0" allowfullscreen></iframe></div>
