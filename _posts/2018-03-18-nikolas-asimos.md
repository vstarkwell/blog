---
layout: post
title: Νικόλας Άσιμος
description: Αν «ολοκληρωμένο έργο» σημαίνει την κατάθεση άκρως επεξεργασμένων θεματικών κύκλων τραγουδιών τότε μόνο οι Pink Floyd άιντε και 2-3 άλλοι δικαιούνται να φέρουν τον τίτλο.
categories:
  - μουσική
tags: 
  - εξάρχεια
---

Με αφορμή την επέτειο από τον θάνατό του διάβασα αρκετά κείμενα για τον Άσιμο. Αυτή είναι η δίκη μου σύντομη μάτια πάνω στον περίεργο αυτόν τύπο.

Κάποια στιγμή στις ατέλειωτες ώρες βαρεμάρας της πιο αντιπαραγωγικής, στάσιμης και κυριολεκτικά χαμένης περιόδου στην ζωή ενός άντρα που λέγεται ελληνικός στρατός έπεσε στα χέρια μου ένα βιβλιαράκι για τον Άσιμο. Από εκεί τον έμαθα. Η μποέμ προσωπικότητα του μου κίνησε το ενδιαφέρον και σιγά-σιγά άκουσα τα τραγούδια του, διάβασα κι άλλα βιβλία, ενώ είχα την τύχη να συνομιλήσω και με άτομα που τον γνώρισαν κι είχαν ζήσει μαζί του.

Καλλιτεχνικά ο Άσιμος είχε κάποιες (λίγες) πολύ καλές στιγμές που αποτυπώνονται κυρίως σε κάποιες μπαλάντες: «Venceremos», «Μπαγάσας», «Μπαταρία» (εξαιρετικό), «Αγαπάω κι Αδιαφορώ», «Παπάκι», αλλά και σε κάποια ζεϊμπέκικα που προσωπικά μου αρέσουν πολύ, το «Βαρέθηκα» το «Παράτα τα» και το «Εγώ με τις Ιδέες μου». Έχει γράψει χοντρικά καμία δεκαριά καλά τραγούδια. Για κάποιους αυτό δεν συνιστά «ολοκληρωμένο έργο» αλλά προσωπικά δυσκολεύομαι να κατανοήσω τον όρο. Τι σημαίνει «ολοκληρωμένο»; Αν σημαίνει την κατάθεση άκρως επεξεργασμένων θεματικών κύκλων τραγουδιών τότε μόνο οι Pink Floyd άιντε και 2-3 άλλοι δικαιούνται να φέρουν τον τίτλο. Έχει να κάνει με την ποσότητα; Αστεία πράγματα όταν μιλάμε για τέχνη.

Όσον αφορά την ανθρώπινη πλευρά του Άσιμου αυτό που μου έκανε μεγάλη εντύπωση είναι η αρνητική άποψη που είχαν οι περισσότεροι παλιοί Εξαρχειώτες με τους οποίους μίλησα. Κι είχαν τα επιχειρήματά τους τα οποία δεν θα ’θελα να αναφέρω εδώ. Αυτό όμως που νομίζω πρέπει να ληφθεί σοβαρά υπόψη από όλους είναι πως ο Άσιμος σύμφωνα με όλες τις καταγραφές και τις μαρτυρίες είχε διαβεί τον Ρουβίκωνα της σχιζοφρένειας πολύ πιο νωρίς από τα στερνά του όπου έγινε ιδιαίτερα επιθετικός, βασάνιζε ζώα κλπ.

Από την άκρατη, με μιντιακούς όρους, μετά θάνατον εξιδανίκευση του Άσιμου μέχρι την απαξίωση του υπάρχει πολύς χώρος. Κάπου εκεί στο ενδιάμεσο βρίσκεται ο Νικόλας.

Προσωπικά θεωρώ την «Μπαταρία» με τις ωραίες λέξεις «ρομποτανθρωπομήχανση» και «ξυπνοπνευματύπνωση» ως το καλύτερο τραγούδι του Άσιμου.

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/Z1b8Bw0kXPk" frameborder="0" allow="autoplay; encrypted-media" allowfullscreen style="position:absolute;width:100%;height:100%;left:0"></iframe></div>