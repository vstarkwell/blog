---
layout: post
title: Νίκος Καρβέλας
description: Οι αρχαίοι ημών πρόγονοι το είχαν αποτυπώσει πολύ ωραία στην φράση «ουδέν καλόν αμιγές κακού».
categories:
  - μουσική
tags:
  - καρβέλας
  - 80s
---

Το θέμα με τον μάταιο τούτο κόσμο, με την φύση, με το σύμπαν αν προτιμάτε, είναι πως διαθέτει μια απαράβατη αρχή. Τίποτα δεν είναι τέλειο. Το καλό συνυπάρχει με το κακό στα πάντα. Οι αρχαίοι ημών πρόγονοι το είχαν αποτυπώσει πολύ ωραία στην φράση «ουδέν καλόν αμιγές κακού». Έτσι λοιπόν ο Θεοδωράκης με τον Χατζιδάκι μαζί με ένα μεγάλο καλό που έκαναν, μελοποιώντας ποίηση, φέρνοντας τους μεγάλους ποιητές κοντά στο πόπολο, έκαναν και ένα μεγάλο κακό. Δημιούργησαν μια ολόκληρη γενιά στιχουργών και τραγουδοποιών οι οποίοι, στην προσπάθεια να μιμηθούν την γλώσσα των ποιητών, δημιούργησαν «έντεχνα» τέρατα. Αυτοί με την σειρά τους δημιούργησαν μια ολόκληρη γενιά ακροατών, οι οποίοι αν ένα τραγούδι είναι α) κατανοητό β) ξεφεύγει από την συνηθισμένη θεματολογία γ) δεν έχει θολή αριστερίζουσα (και όχι αριστερή) πολιτική τοποθέτηση και δ) χρησιμοποιεί αιχμηρό, ή και «βλάσφημο», στίχο, βιάζονται να το κατατάξουν στα σκουπίδια, ξεχνώντας πως κάθε γνήσια λαϊκή μορφή έκφρασης ξεκινάει απ’ το «I just want to make love to you» του Γουίλυ Ντίξον, και φτάνει στο «Τη ζούλα μου ανακάλυψαν και δε θα μαστουριάσω, τον αίτιο το σουπιατζή και το καρφί θα τον εσουγιαδιάσω».

Έτσι με βάση την συμπαντική συνύπαρξη του καλού με το κακό ο Καρβέλας είναι ένας άνθρωπος ο οποίος από την μια μεριά:

1. Έχει γράψει ένα κάρο μαλακίες.
2. Έχει πει ένα κάρο μαλακίες.
3. Έχει κάνει ένα κάρο μαλακίες.
4. Έχει πάρει μέρος στο lifestyle τσίρκο.
5. Έχει αντιγράψει μουσικά μοτίβα και φράσεις σε ουκ ολίγες περιπτώσεις.

... ενώ από την άλλη

1. Διαθέτει πολλά καντάρια ταλέντου.
2. Έχει γράψει αριστουργήματα όπως για παράδειγμα το «Σώσε με», ή το «Ρομπότ».
3. Σκέφτεται, ψάχνεται, βασανίζεται, γράφει ποιήματα, βιβλία, όπερες, πειραματίζεται και δεν φοβάται να εκτεθεί, αντί να απολαμβάνει αραχτός τα έσοδα από τα άπειρα σουξέ που έχει μοιράσει αριστερά και δεξιά.
4. Δεν κωλώνει να αγγίξει θέματα ταμπού για τον νεοελληνικό ορθόδοξο μεσαίωνα.
5. Είναι ένας άνθρωπος ειλικρινής στον οποίο το «είναι» με το «φαίνεσθαι» ταυτίζονται.

Ο Καρβέλας λοιπόν έχει ανεβάσει κάποια τραγούδια από τον τελευταίο του δίσκο «Μαθήματα φιλοσοφίας» στο youtube. «Άνισα» μεταξύ τους τραγούδια είναι αλήθεια, αλλά αν δεν ήταν έτσι πολύ απλά δεν θα ήταν τραγούδια του Καρβέλα. Ανάμεσα σ’ αυτά όμως υπάρχουν και δύο από τα καλύτερα ροκ τραγούδια με ελληνικό στίχο που έχουν γραφτεί τα τελευταία 15-20 χρόνια, από την εποχή δηλαδή που το λεγόμενο ελληνικό ροκ είναι κλινικά νεκρό. Αυτά είναι το «Rottweiler» και η «Μάυρη τρύπα».

Ο Καρβέλας βεβαίως και δεν είναι ούτε ο Τζον Λένον, ούτε ο Κορνήλιος Καστοριάδης, αλλά όποιος βιάζεται να τον χαρακτηρίσει γραφικό, ατάλαντο, πυροβολημένο, κάνει πολύ μεγάλο λάθος. Πρόκειται για έναν αυθεντικό καλλιτέχνη.

Όσο για το θέμα της αντιγραφής μουσικών μοτίβων και φράσεων, αν μπορέσει κάποιος να υπολογίσει τις περιπτώσεις που ο Χατζιδάκις έχει κλέψει, ή «δανειστεί» αν προτιμάτε, από τους κλασσικούς, κερδίζει ένα μήνα δωρεάν εκπαίδευσης σε στρατόπεδο τζιχαντιστών στην Συρία, μαζί με τα άπαντα του Νίκου Μιχαλολιάκου σε δερματόδετη έκδοση.

Και επιτέλους, νισάφι με τον Μάλαμα, τον Πλιάτσικα, τον Μαραβέγια κι όλα αυτά τα παιδιά που, είτε γεννήθηκαν στενοχωρημένα, είτε το ‘ριξαν στις swing διασκευές ασμάτων του παλιού καλού καιρού, επειδή τους λείπουν 99 δράμια για να συμπληρώσουν 100 δράμια ταλέντου.
