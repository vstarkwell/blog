---
layout: post
title: Στον Αϊ-Στράτη με το Βάρναλη
description: Στο φτωχόσπιτο τα βιβλία σχημάτιζαν ντάνες.
categories:
  - προσωπικά
tags: 
  - βάρναλης
---

Ο μπάρμπα-Σπύρος έμενε ακριβώς απέναντι από το σπίτι μας. Πέθανε όταν εγώ ήμουν 11-12 χρονών. Ζούσε με την αδερφή του, μια ξερακιανή κι απόμακρη κυρία. Αυτή τον γηροκόμησε και πέθανε λίγους μήνες μετά απ’ αυτόν. Οικογένεια δεν έκανε. Πως θα μπορούσε άλλωστε; Τα περισσότερα από τα χρόνια της ενήλικης ζωής τους τα πέρασε στην εξορία. Και δεν ξέρω πόσα ήταν γιατί ποτέ δεν μίλαγε γι’ αυτά. Όχι γιατί δεν ήθελε να τα θυμάται αλλά περισσότερο από ταπεινοφροσύνη νομίζω. Ό,τι πέρασε το έβλεπε σαν καθήκον και μόνο. Σε έναν υπολογισμό που κάποια στιγμή κάναμε με τον πατέρα μου τα βρήκαμε 15 με 20. Πάνω από το 1/4 της ζωής του το πέρασε σε φυλακές και «σύγχρονους Παρθενώνες», συν τον καιρό που τραβιόταν στα σανατόρια εξαιτίας της φυματίωσης που κατάφερε τελικά να νικήσει αλλά του άφησε το χούι να φοράει ζακέτα ακόμα και το κατακαλόκαιρο.

Και είχε το σθένος να κάνει και χιούμορ με την ταλαιπωρία του. Κοιμόταν πάντα σε ένα ράντσο χωρίς στρώμα (μόνο μια κουβέρτα έστρωνε από κάτω) γιατί -μεταξύ σοβαρού κι αστείου- έλεγε πως έπρεπε να είναι έτοιμος και να μην καλομάθει. Παρότι δεν τέλειωσε το δημοτικό ήταν ένας από τους πιο μορφωμένους ανθρώπους που έχω γνωρίσει στην ζωή μου. Και μιλάμε για βαθιά μόρφωση κι όχι απλά εγκυκλοπαιδική. Έμαθε να διαβάζει στην εξορία κι από τότε διάβαζε συνεχώς και παντού. Στο φτωχόσπιτο τα βιβλία σχημάτιζαν ντάνες. Φιλοσοφία, πολιτικές επιστήμες, οικονομία, ποίηση, ψυχολογία, ιστορία, πεζογραφία. Χιλιάδες βιβλία. Ένας θησαυρός που χάθηκε γιατί ατύχησε να έχει μαλάκες κληρονόμους. Τελοσπάντων...

Παρόλο λοιπόν που ο μπάρμπα-Σπύρος δεν μίλαγε για τα όσα πέρασε, πάντα αναφερόταν με συγκίνηση και θαυμασμό στον Κώστα Βάρναλη με τον οποίο ήταν μαζί για ένα διάστημα σε κάποιο τόπο εξορίας (στον Αϊ-Στράτη νομίζω, χωρίς να είμαι σίγουρος). Έλεγε για το πόσο ανοιχτόκαρδος και ζεστός άνθρωπος ήταν ο Βάρναλης. Για το ότι δεν έχανε ποτέ το χιούμορ του. Για το πως προσπαθούσε με έξυπνα αστεία να κρατάει το ηθικό των υπολοίπων ψηλά τις δύσκολες ώρες. Μίλαγε και εκείνη την ώρα (μπορούσε να το καταλάβει κι ένα παιδί) ήταν φανερό πως δεν ήταν εκεί. Ταξίδευε στα παραπήγματα του Αϊ Στράτη στις ατέλειωτες συζητήσεις με τον Βάρναλη και τους άλλους συντρόφους. Ταξίδευε στις στροφές των «σκλάβων πολιορκημένων» και του «φωτός που καίει».

<div class="yt-video" style="position:relative;height:0;padding-bottom:56.25%"><iframe src="https://www.youtube.com/embed/1T7tP8Sjn5M?ecver=2" width="640" height="360" frameborder="0" style="position:absolute;width:100%;height:100%;left:0" allowfullscreen></iframe></div>