---
layout: post
title: Χαϊτίδης
description: Κάθε φορά που επισκεπτόσουν το κέντρο Χαϊτίδης είχες την εντύπωση πως ζούσες ξανά και ξανά την μέρα της μαρμότας.
categories:
  - προσωπικά
tags: 
  - 90s
  - χαϊτίδης
---

Έχω αρκετά χρόνια να πάω στου Χαϊτιδη. Δεν ξέρω αν υπάρχει καν, ή αν τον πήρε κι αυτόν μπάλα η κρίση. Ελπίζω πως όχι. Κοιτάζοντας όμως απόψε κάποιες φωτογραφίες από το παρελθόν θυμάμαι πως στην εθνική οδό Αθηνών-Λαμίας, στη γέφυρα της Βαρυμπόμπης, συντελούνταν ένα χωροχρονικό παράδοξο. Κάποια πύλη στο χωρόχρονο άνοιγε μαζί με την πόρτα του κέντρου «Χαϊτίδης» και σε μετέφερε στην δεκαετία του ’70 όταν τα χρώματα του κινηματογράφου ήταν κάτι ξεπλυμένα παλ, η Ρίτα Σακελαρίου χτενίζονταν όπως η ξανθιά των Abba κι ο Κοεμτζής ξάπλωνε τρεις στα πόδια του Κώστα Καρουσάκη για μια παραγγελιά.

Τους αδερφούς Χαϊτίδη τους πρωτοείδα στα ένδοξα πρώτα χρόνια της ιδιωτικής τηλεόρασης όταν από την τιμημένη συχνότητα του καναλιού 40 έπαιζαν παραγγελιές live. Καρδιά του ντουέτου ο γενειοφόρος Κώστας με ταλέντο διασκεδαστή (αλά Ζαμπέτα) και μυαλό ο χαμηλών τόνων Χρήστος.

Κάθε φορά που επισκεπτόσουν το κέντρο Χαϊτίδης είχες την εντύπωση πως ζούσες ξανά και ξανά την μέρα της μαρμότας. Τα πάντα ήταν ακριβώς ίδια με την προηγούμενη φορά με την λογική της ιεροτελεστίας. Ο κύριος Αποστόλης και η κυρία Ντίνα με το μαλλί αμπαζούρ άνοιγαν τον χορό στροβιλιζόμενοι στην πίστα στους ήχους του «Αχ Βαλεντίνα», ο Τάκης ο Βώσος ο Ρεπμπέτης που χόρευε ακίνητος και στο ένα πόδι το «Δυο και δυο κι άλλα δυο και δυο κι οχτώ δεκάξι», η Τούλα με την βραχνή φωνή, το κορακί μαλλί και τις 6,7 δεκαετίες στην πλάτη που τραγουδούσε το «Ιστορία μου αμαρτία μου πάθος μου μεγάλο», ο σκηνοθέτης - γκαρσόνι Δεληκάρης, η γυναίκα του που κάθε βράδυ την ίδια ώρα ερμήνευε το «Αλίμονο σ' αυτούς που δεν αγάπησαν», η λουλουδού, η αδερφή του Κώστα και του Χρήστου, όλοι μύστες σε μια παράξενη τελετή με αρχιερέα τον Κώστα. Μια σουρεάλ ιεροτελεστία που θύμιζε κάτι από Μπουνιουέλ και Κουστουρίτσα και στην οποία η «Συννεφιασμένη Κυριακή» διαδεχόταν τα «Παπάκια», το «O sole mio» το «Να ‘σαν τα νιάτα δυο φορές» και το «Χάος» το «Είσαστε όλες ίδια ράτσα πως να το κάνουμε, μα η καρδιά δεν είναι κάλτσα να την μαντάρουμε» (και τα δύο τελευταία προσωπικές δημιουργίες του Κώστα Χαϊτίδη).

Η ίδια αντίφαση υπήρχε και στο κοινό, στους πελάτες. Ηλικιωμένοι και πιτσιρικάδες, δυτικά και βόρεια προάστια. Ακόμα κι αυτοί που έρχονταν με διάθεση χαβαλέ, κοροϊδίας και κριτικής γρήγορα μυούνταν και γίνονταν μέρος της διαδικασίας. Τους κέρδιζε ίσως το ότι απουσίαζαν οι έννοιες του υπέρ-κέρδους, της εξαπάτησης και της επιτήδευσης. Όλα ήταν άμεσα, όπως ακριβώς φαινόταν «κι όλα ήταν συνειδητά». Πληρώνοντας όσα θα πλήρωνες σε μια φθηνή ταβέρνα μπορούσες να φας, να πιεις, να τραγουδήσεις, να γελάσεις, να χορέψεις, να συμμετέχεις στην διαμόρφωση του προγράμματος. Είτε του μεγάρου είτε του λιμανιού, είτε της υψηλής διανόησης είτε του δημοτικού, το θέμα είναι πως από τον Χαϊτίδη έφευγες συνήθως «γεμάτος» και με την αίσθηση πως πέρασες καλά. Δεν λέω πως έβρισκε κανείς καμιά υψηλή μορφή ψυχαγωγίας. Σίγουρα όχι, αλλά και γιατί θα ’πρεπε κιόλας; Μήπως τα κέντρα του ’40 και του ’50 με τα καθιστά πάλκα δεν αποτέλεσαν το σχολείο μιας ολόκληρης γενιάς;

Ίσως τελικά έχουμε ανάγκη από το να μας αναγνωρίζουν ως τον, ή την, τάδε με όνομα και επώνυμο κι όχι ως έναν λογαριασμό στο τραπέζι νούμερο κάτι. Έχουμε ανάγκη από πιο ανθρώπινες μορφές διασκέδασης, ή τέλος πάντως  από διασκέδαση που μας φέρνει κοντά, μας ενώνει και δεν μας αποξενώνει σε κάποιο club όρθιους με ένα ποτό στο χέρι και μόνη δυνατότητα να κοιτάζουμε καυλώνοντας, ή σε κάποιο κέντρο στριμωγμένους σε μια καρέκλα σαν σαρδέλες και με την σκέψη στο μισό μηνιάτικο που θα χρειαστεί να πληρώσουμε. Έχουμε ανάγκη από διασκέδαση χωρίς face control και χωρίς ταλαιπωρία. Έχουμε ανάγκη από διασκέδαση που μας θέλει να συμμετέχουμε και όχι απλά να παρευρισκόμαστε. Έχουμε ανάγκη από διασκέδαση χωρίς στεγανά και ενοχές που σκιαγραφεί αυτό που πραγματικά είμαστε.

Ίσως τελικά έχουμε ανάγκη από το κλάμα του Καζαντζίδη, από το παράπονο των δημοτικών, από την ελαφρότητα των ελαφρών, από την λαϊκότητα των λαϊκών, απ’ το πλαστικό τραπεζομάντιλο, την ψάθινη καρέκλα, τους κιτρινισμένους σοβάδες, το ξύλινο τιμόνι καραβιού - φωτιστικό στην οροφή, την σκονισμένη ντισκομπάλα και τις στραβοβαλμένες γκλίτσες στους τοίχους. Έχουμε ανάγκη από το ατελές που ταιριάζει με την εσωτερική μας ατέλεια κι όχι από την αποστειρωμένη επιφανειακή «τελειότητα» του κοσμοπολιτισμού. Και τα ‘χουμε ανάγκη γιατί τα κουβαλάμε στις μνήμες μας όσο κι αν κάποιοι θέλουν να τα καταχωνιάζουν στο ασυνείδητο. Όλα αυτά είναι εμείς.

Τελικά αυτό που έκανε τον συγκεκριμένο χώρο, το χαμόσπιτο, ξεχωριστό ήταν το ότι μέσα σε λίγα τετραγωνικά και για λίγες ώρες αναπαράγονταν οι αντιφάσεις που υπάρχουν στην ίδια την Ελλάδα, οι ιδιαιτερότητες, τα καλά και τα στραβά της. Δεν ήθελε να είναι κάτι άλλο, δεν είχε ανάγκη να είναι κάτι άλλο. Αυτό ακριβώς ήταν η ταβέρνα του Χαϊτίδη. Μια μικρογραφία της Ελλάδας στην γέφυρα της Βαρυμπόμπης.

Ελπίζω ο Κώστας, ο Χρήστος, ο Αποστόλης, η Ντίνα, ο Τάκης, η Τούλα, ο Δεληκάρης και όλοι οι υπόλοιποι να ’ναι καλά και να ξανανταμώσουμε σύντομα.

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/Oao3HK0FPDw" frameborder="0" style="position:absolute;width:100%;height:100%;left:0" allowfullscreen></iframe></div>
