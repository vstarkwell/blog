---
layout: post
title: Lou Reed
description: Ο Lou Reed, μια εικονική φιγούρα της Νέας Υόρκης, ανήκε αναμφίβολα στο είδος των «καταραμένων ποιητών» κι άνετα θα μπορούσε να θεωρηθεί απόγονος του Μπωντλαίρ, του Βερλαίν του Ρεμπώ.
categories:
  - μουσική
tags: 
  - velvet-underground
  - john-cale
  - ναρκωτικά
---

Ο Lou Reed, μια εικονική φιγούρα της Νέας Υόρκης, ανήκε αναμφίβολα στο είδος των «καταραμένων ποιητών» κι άνετα θα μπορούσε να θεωρηθεί απόγονος του Μπωντλαίρ, του Βερλαίν του Ρεμπώ. Ήταν ένας έξυπνος, ταλαντούχος και βασανισμένος ψυχικά άνθρωπος που βρήκε καταφύγιο στο τρίπτυχο sex - drugs - rock & roll, το οποίο και βίωσε στο έπακρο. Για την ακρίβεια, με τόσα ναρκωτικά που πήρε στη ζωή του ήταν θαύμα που έζησε ως τα 71. 

Κάποιοι τον θεωρούν «λίγο» μουσικά. Δεν είναι αλήθεια. Μπορεί σαν μουσικός να μην είχε το ταλέντο του John Cale για παράδειγμα αλλά ήταν εξαιρετικός τραγουδοποιός. Το στυλ που καθιέρωσε, τα τραγούδια με τις 2-3 συγχορδίες και οι μικρές επαναλαμβανόμενες μουσικές φράσεις ήταν πρωτοποριακό για την εποχή του κι έφερνε μπροστά από την μουσική, σε πρώτο πλάνο, τον λόγο. Για τον Lou Reed η μουσική λειτουργούσε ως «χαλί» για την ποίηση. Τα περισσότερα τραγούδια του τα απάγγελε παρά τα τραγουδούσε.

Άλλοι πάλι λένε πως μέσα από τους στίχους του προωθούσε την ναρκοκουλτούρα. Αλήθεια είναι, αλλά αυτή ήταν η ζωή του, αυτά ήταν τα βιώματά του τα οποία και κατέγραφε στους στίχους των τραγουδιών του. Σίγουρα δεν ήταν ασυνεπής με το «είναι» του. Σίγουρα επίσης όμως τα τραγούδια του Lou Reed, λόγω της απήχησης τους, διευκόλυναν το ταξίδι αρκετών ανθρώπων προς τα ναρκωτικά. Εξιδανίκευσαν κατά κάποιο τρόπο την «άγρια πλευρά». Αυτό δεν αμφισβητείται όπως δεν αμφισβητείται κι η αξία τους ως μικρά ακατέργαστα διαμαντάκια.

Αυτό που δεν μπόρεσα να καταλάβω ποτέ σχετικά με τον Lou Reed ήταν η λογική (αν υπήρχε κάποια πέραν της αρπαχτής) των άκυρων συνεργασιών του. Για παράδειγμα συνεργάστηκε με τα δύο χειρότερα συγκροτήματα όλων των εποχών, τους Metallica και τους U2. Επίσης τραγούδησε ο αθεόφοβος μαζί με τον Παβαρότι το Perfect Day (ένα τραγούδι ύμνο στη μαστούρα της πρέζας) κάτι που προσφέρει άφθονο γέλιο και αποτελεί ένα από τα ωραιότερα χειρότερα πράγματα στο YouTube!

Πάντως αυτή η εκτέλεση του “Waiting for my Man” μαζί με τον Bowie (ο μάγος έχει βάλει αρκετά το χεράκι του) είναι εξαιρετική.

“I’m waiting for my man
Twenty-six dollars in my hand
Up to Lexington, 125
Feeling sick and dirty, more dead than alive
I’m waiting for my man”

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/W4VEXl4vsq4" frameborder="0" allow="autoplay; encrypted-media" allowfullscreen style="position:absolute;width:100%;height:100%;left:0"></iframe></div>