---
layout: post
title: Η Ιαπωνία μέσα μου
description: Ο μεγαλύτερος των Ελλήνων στιχουργών έγραφε τους στίχους πάνω σε έτοιμες μελωδίες.
categories:
  - προσωπικά
tags: 
  - γκάτσος
---

Όλοι κρύβουμε μια Ιαπωνία μέσα μας. Από την στιγμή που γεννιόμαστε με επιμέλεια χτίζουμε πύργους από ιδέες ώσπου έρχεται κάποια στιγμή η πραγματικότητα σαν τσουνάμι και σε κάποιους απ’ αυτούς προκαλεί ζημιές κι άλλους τους γκρεμίζει με πάταγο. Κι όλο αυτό, αν και σε κάποιες περιπτώσεις αποδεικνύεται λυτρωτικό, η αλήθεια είναι πως πονάει γιατί οι πρώτες ύλες για το χτίσιμο των πύργων είναι συναισθήματα και μνήμες. Επίσης αλήθεια είναι το ότι πριν ακόμα πέσει η σκόνη, σαν τον Σίσυφο ξαναρχίζουμε το χτίσιμο από την αρχή. Αυτή προφανώς είναι η ανθρώπινη φύση.

Θα σας μιλήσω λοιπόν για ένα μικρό «πυργάκι» που γκρεμίστηκε μέσα μου πριν λίγο καιρό. Ένα πυργάκι που είχε θεμελιωθεί πάνω στην άποψη πως σε ένα καλό τραγούδι τα λόγια προϋπάρχουν της μουσικής. Είχα χτίσει λοιπόν (περισσότερο διαισθητικά) την άποψη πως ο συνθέτης ουσιαστικά επενδύει μουσικά ένα στιχούργημα ή ένα ποίημα και όχι το αντίθετο. Δεν ξέρω πως προέκυψε αυτό το ιδεολόγημα. Να υποθέτω πως με επηρέασε η μελοποιημένη ποίηση; Ίσως επίσης και η περίπτωση του Άκη Πάνου σύμφωνα με τον οποίο η μουσική είναι η απλά η «σάλτσα» που έρχεται εκ των υστέρων να συνοδεύσει τα λόγια σε ένα σε ένα τραγούδι;

Αιτία της κατεδάφισή του πύργου λοιπόν ήταν ένα τηλεοπτικό αφιέρωμα στον Νίκο Γκάτσο. Σύμφωνα με τις μαρτυρίες των ανθρώπων που έχουν συνεργαστεί με τον Γκάτσο (Χατζιδάκις, Θεοδωράκης, Φέρρης, Χάλαρης κλπ) ο μεγαλύτερος των Ελλήνων στιχουργών (και εξίσου μεγάλος ποιητής για πολλούς) έγραφε τους στίχους πάνω σε έτοιμες μελωδίες! Ποτέ πριν δεν μπορούσα να βάλω καν στο νου μου πως ο «Γιάννης ο Φονιάς», ο «Εφιάλτης της Περσεφόνης», η «Αθανασία», η «Περιμπανού» έχουν γραφτεί πάνω σε έτοιμες μελωδίες και δεν αποτελούν αυτοτελή δημιουργήματα με πολύ μεγάλη καλλιτεχνική αξία. Τι όμως στερεί το μεγαλείο από τα ποιήματα αυτά που γράφτηκαν με αυτόν τον τρόπο; Απολύτως τίποτα. Προφανώς η μουσική άναβε την σπίθα της έμπνευσης στον Γκάτσο κι αυτό είναι κάτι που μάλλον τον καθιστά ακόμα μεγαλύτερο.

Φαντάζεστε τι ταλέντο χρειάζεται για να γράψεις τον «Γιάννη τον φονιά» (ένα ποίημα που θα μπορούσε να αποτελέσει ολόκληρο θεατρικό έργο) πάνω σε μια μελωδία που σου έχει δοθεί; Πόση υπεραξία πρόσθεσε αυτός ο άνθρωπος στις μελωδίες; Αδύνατον να υπολογιστεί όπως αδύνατον να εξηγηθεί σε λίγες αράδες η πηγή του ταλέντου και της γλωσσικής ικανότητας του Γκάτσου. Της ικανότητας να επιλέγει τις σωστές λέξεις και να συνθέτει μεστές προτάσεις, φαινομενικά απλές αλλά με απίστευτη νοηματική συμπύκνωση και αισθητική. Κάτι που ο Γκάτσος μπορούσε να το πει μέσα με μια πρόταση σε κάποιους νεότερους φλύαρους δημιουργούς (π.χ. Νικολακοπούλου) έχει πάρει μια καριέρα ολόκληρη (και ζήτημα είναι αν τα ’χουν καταφέρει).

Παρόλο που ο Γκάτσος ήταν φίλος με τον Ελύτη η ποίησή του μοιάζει με του Σεφέρη. Αν η ποίηση του Ελύτη μπορεί να παρομοιαστεί με πιάτο από τα χέρια του διασημότερου σεφ που σου προσφέρει πανδαισία γεύσεων σε όλες τους τις λεπτές αποχρώσεις, η ποίηση του Σεφέρη και του Γκάτσου μοιάζει με το αχνιστό ψωμί που βγαίνει από τον παλιό παραδοσιακό φούρνο.

Δείτε και μια λεπτομέρεια που νομίζω όμως έχει ιδιαίτερη αξία. Σε κάποια συνέντευξη του Θόδωρου Αγγελόπουλου μου έκανε εντύπωση η απάντησή του στην ερώτηση «Τι σας εμπνέει;». «Το ταξίδι. Όταν θέλω να εμπνευστώ ταξιδεύω και παρατηρώ τα μέρη, τα τοπία.» είπε και εγώ με την σειρά μου ανακάλυψα στα λόγια του το αίτιο για την εντύπωση που είχα κάθε φορά που έβλεπα κάποια ταινία του. Αφού ξεκαθαρίσω πως δεν διαθέτω ούτε κινηματογραφική παιδεία ούτε ιδιαίτερη καλλιέργεια, δεν είμαι δηλαδή σε θέση να κρίνω εγώ το έργο του Αγγελόπουλου και του κάθε Αγγελόπουλου, πρέπει να ομολογήσω με ειλικρίνεια πως κάθε φορά που βλέπω ταινία αυτού του ανθρώπου μου μεταφέρεται ένας καταναγκασμός. Προσέξτε: «Άμα θέλω να εμπνευστώ, πάω ταξίδι.». Δηλαδή με το ζόρι έμπνευση. Η ταινία δεν προκύπτει από μια εσωτερική ανάγκη, από μια ανησυχία, αλλά από ένα πρέπει. Πρέπει να εμπνευστώ. Πρέπει να δημιουργήσω. Η ιδέα δεν αποτελεί την αφετηρία μια φυσικής διαδικασίας αλλά μια πολυπόθητη συγκομιδή στα πλαίσια της περιήγησης. Ο Νίκος Γκάτσος, ένας αληθινός δημιουργός, είτε το πιστεύετε είτε όχι, δεν είχε ταξιδέψει ποτέ στην ζωή του. Τα πιο πολλά απ’ τα αριστουργήματά του τα έγραψε στην Αθήνα, στο τραπέζι του Φλόκα με συντροφιά την φαντασία, την καρδιά και το αστείρευτο ταλέντο του.

Στην Ελλαδογραφία έγραφε:

«Πότε θ’ ανθίσουνε τούτοι οι τόποι;
Πότε θα ’ρθούνε κανούργιοι ανθρώποι
να συνοδεύσουνε την βλακεία
στην τελευταία της κατοικία;»

Δυστυχώς κύριε Νίκο, οι βλάκες όχι μόνο ζουν και βασιλεύουν, αλλά πλέον κυβερνάνε κιόλας... O Νίκος Γκάτσος γεννήθηκε σαν σήμερα το 1911.
