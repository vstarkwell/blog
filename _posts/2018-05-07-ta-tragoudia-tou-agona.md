---
layout: post
title: Τα Τραγούδια του αγώνα
description: Κατά τη γνώμη μου όμως αυτός ο ακατέργαστος δίσκος, που κυκλοφόρησε μετά την πτώση της χούντας με τίτλο «τα τραγούδια του αγώνα», είναι το καλύτερο ελληνικό LP του αιώνα που πέρασε.
categories:
  - μουσική
tags: 
  - Θεοδωράκης
  - χούντα
---

Κατά την διάρκεια του εκτοπισμού του στη Ζάτουνα της Αρκαδίας και στον Ωρωπό ο Μίκης Θεοδωράκης έγραψε τα «τραγούδια του αγώνα» σε στίχους δικούς του, του Αλέκου Παναγούλη, του Μάνου Ελευθερίου, του Νότη Περγιάλη και της Γεωργίας Δεληγιάννη - Αναστασιάδη. Τα τραγούδια αυτά ηχογραφήθηκαν το 1971 στο Λονδίνο όταν ο συνθέτης αποφυλακίστηκε μετά από θύελλα διαμαρτυριών και δριμύτατες πιέσεις που δέχτηκε η χούντα. Οι ηχογραφήσεις είναι μάλλον πρόχειρες και ατελείς και σε αρκετά σημεία μάλιστα ακούγονται λάθη στα παιξίματα. Κατά τη γνώμη μου όμως αυτός ο ακατέργαστος δίσκος, που κυκλοφόρησε μετά την πτώση της χούντας με τίτλο «τα τραγούδια του αγώνα», είναι το καλύτερο ελληνικό LP του αιώνα που πέρασε.

Σίγουρα υπάρχουν δουλειές ανώτερες καλλιτεχνικά από «τα τραγούδια του αγώνα», τόσο του ίδιου του Θεοδωράκη (π.χ. «άξιον εστί», «επιτάφιος», «ρωμιοσύνη», «18 λιανοτράγουδα»), όσο και άλλων. Πρόχειρα μπορώ να θυμηθώ την «αθανασία», τα «παράλογα» και την «πορνογραφία» του Χατζιδάκι, το «φράγμα» του Μούτση, το «ρεμπέτικο» του Ξαρχάκου, το «φορτηγό» και το περιβόλι του τρελού» του Σαββόπουλου, τους «μετανάστες», τη «θητεία» και την «ιθαγένεια» του Μαρκόπουλου, τις «θαλασσογραφίες» του Λοϊζου, κλπ. Τα «τραγούδια του αγώνα» όμως έχουν κάποιες ιδιαιτερότητες που τα τοποθετούν στην κορυφή των ολοκληρωμένων μουσικών έργων που έχουν καταγραφεί σε δίσκους LP. Ποιες είναι αυτές...

Το ακατέργαστο του χαρακτήρα τους, επιτρέπει την βαθιά κατανόηση της μουσικής σύνθεσης, του «Θεοδωρακικού» ύφους, μιας και απουσιάζουν οι ενορχηστρώσεις που πολλές φορές θολώνουν το τοπίο. Στιχουργικά συγκροτούν μια ενιαία και αδιαίρετη ενότητα που περιγράφει και νοηματοδοτεί με ρεαλισμό τόσο την στιγμή (χούντα) όσο και τον αιώνα ολόκληρο. Κι ο εικοστός αιώνα -όσο κι αν θέλουν μερικοί- δεν χαρακτηρίζεται από το «λίγο κρασί λίγο θάλασσα και τ’ αγόρι μου», αλλά από τους αγώνες του λαού μας για ελευθερία, δημοκρατία, κοινωνική δικαιοσύνη. Τα «τραγούδια του αγώνα» επίσης με την ντοκιμαντερίστικη αποτύπωση της πραγματικότητας εμπεριέχουν το αυθόρμητο κι αυτό τα κάνει ιδιαίτερα γοητευτικά. Σκοπός δεν ήταν δηλαδή η δημιουργία ενός ακόμα δίσκου του Θεοδωράκη, αλλά η καταγραφή ενός έργου που θα αφύπνιζε και θα έδινε κουράγιο στον δοκιμαζόμενο λαό. Ήταν από τις πολύ σπάνιες στιγμές που όλες οι συνθήκες που καθιστούν ένα καλλιτεχνικό έργο σπουδαίο ικανοποιούνται. Υπήρχε το πρωτότυπο (και όχι ανακυκλωμένο) υλικό, το πάθος, ο σκοπός, η ζεστασιά και η συνοχή της παρέας. Ένα κλίμα κολεκτίβας μακριά από επαγγελματικές τυπικότητες και χρηματικές συναλλαγές.

Στον δίσκο υπάρχουν και τρεις μελοποιημένες ωδές του Κάλβου που γράφτηκαν στη Ζάτουνα και χρονολογικά συγκροτούν την «Αρκαδία IV», αλλά κυκλοφόρησαν μαζί με τα τραγούδια του αγώνα: «τα ηφαίστεια», «εις Σάμον», «αι ευχαί». Νοηματικά δένουν απόλυτα με τα τραγούδια του αγώνα και η συγκατοίκηση αυτή δεν ξενίζει καθόλου.

Ανάμεσα στα υπόλοιπα τραγούδια υπάρχουν κάποια πραγματικά διαμάντια: «ποιος τη ζωή μου», «διότι δεν συνεμορφώθην», «η αυλή», «η επιστολή». Το πιο συγκλονιστικό όμως τραγούδι του δίσκου είναι «ο θρήνος», τους στίχους του οποίου έγραψε η ποιήτρια Γεωργία Δεληγιάννη - Αναστασιάδη όταν η ασφάλεια της παρέδωσε τα αιματοβαμμένα ρούχα του άγρια βασανισμένου γιου της, Σωτήρη Αναστασιάδη. Ο Μίκης Θεοδωράκης, παρά τον ναρκισσισμό του, παρά την επιπολαιότητά του, αποτελεί ένα από τα μεγαλύτερα καλλιτεχνικά κεφάλαια αυτού του τόπου. Τουλάχιστον αυτός είχε πάντα οδηγό το πάθος κι όχι την ιδιοτέλεια και την τσέπη όπως άλλοι.

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/VmtMCFmHt9Q?start=692" frameborder="0" allow="autoplay; encrypted-media" allowfullscreen style="position:absolute;width:100%;height:100%;left:0"></iframe></div>