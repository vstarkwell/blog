---
layout: post
title: Μαστοράκης
description: Μια μετριότητα που ήξερε να πουλάει μούρη και να επιβιώνει.
categories:
  - γκρίνια
tags: 
  - μαστοράκης
  - χούντα
  - 60s
---

Τελευταία, με αφορμή διάφορα καραγκιοζιλίκια του Μαστοράκη στο FB (κάτι θλιβερές «κληρώσεις για θέσεις φίλων» στις οποίες ανταποκρίνονται κάτι λοβοτομημένα πρωτόζωα), έχει αναπτυχθεί μια κουβέντα για το τι είναι και τι δεν είναι ο κυρ Νίκος. Δεν είμαι ειδικός μαστορακολόγος αλλά θα ’θελα να προσθέσω τη γνώμη μου χωρίς φόβο και πάθος.

Καταρχάς ο Μαστοράκης καταπιάστηκε με πολλά και διαφορετικά πράγματα στη ζωή του κάτι που προσωπικά θεωρώ θετικό. Μου αρέσουν οι άνθρωποι που ψάχνονται, που δοκιμάζουν, που ρισκάρουν, που αποτυγχάνουν, που ξαναπροσπαθούν. Η αλήθεια όμως είναι πως με όσα απ’ αυτά απαιτούσαν ένα ελάχιστο καλλιτεχνικό αισθητήριο τα έκανε σκατά. Απέτυχε παταγωδώς ως στιχουργός, ως σκηνοθέτης, ως σεναριογράφος, ως κινηματογραφικός παραγωγός κλπ, γιατί πολύ απλά.. δεν το ’χε. Ότι το πάλεψε, το πάλεψε όμως. Με τα υπόλοιπα (δημοσιογραφία, μανατζεριλίκι, ραδιόφωνο, επιχειρήσεις κλπ), τα πήγε κάπως καλύτερα αλλά και πάλι όχι σπουδαία πράγματα, με εξαίρεση ίσως τις τηλεοπτικές συνεντεύξεις. Αυτές πιστεύω είναι το φόρτε του. Είναι ένας καλός interviewer, με σωστό timing, εύστροφος και άνετος, αλλά με άθλια αίσθηση του χιούμορ ωστόσο.

Παρόλο όμως που ήταν μια μετριότητα και τίποτα παραπάνω, ήξερε να «πουλάει» τον εαυτό του κι αυτό πρέπει να του καταλογιστεί μάλλον ως προσόν. Αυτό ήταν που εκμεταλλεύτηκε στο μέγιστο κατά την επταετία (όταν πολλοί πιο αξιόλογοι και ικανότεροι άνθρωποι οδηγήθηκαν στο περιθώριο) με αποτέλεσμα να λύνει και να δένει στην νεοσύστατη τηλεόραση, χωρίς να ήταν απαραίτητα χουντικός, αλλά αριβίστας. Ο κυρ Νίκος πέρασε ζωή και κότα κάνοντας μπίζνες με τη χούντα κι απέκτησε λεφτά, γυναίκες και δύναμη. Κι όλα αυτά δημιουργώντας κακέκτυπα αμερικάνικων εκπομπών στην ΥΕΝΕΔ, με μηχανήματα της δεκαετίας του ’50.

Αν και γενικά ήξερε να εκτιμά τις καταστάσεις και ανάλογα να διαλέγει στρατόπεδο, έκανε ένα μοιραίο λάθος. Προφανώς πίστευε και πόνταρε στην μακροημέρευση της χούντας κι έτσι παρουσίασε την γνωστή κατάπτυστη εκπομπή με τους φοιτητές μετά το πολυτεχνείο. Εξαιτίας κυρίως αυτής της εκπομπής δεν μπορούσε να σταθεί στην Ελλάδα κατά τη μεταπολίτευση κι αναγκάστηκε να πάει στην Αμερική για κάμποσα χρόνια μέχρι να ξεχαστεί αυτή η ιστορία. Εκεί επένδυσε κυρίως στην παραγωγή άθλιων ταινιών το σεβαστό κομπόδεμα που έκανε με τις πλάτες των συνταγματαρχών. Οι βλαχοκαναλάρχες τον επανέφεραν περίπου ως μεσσία στα τέλη της δεκαετίας του ’80 για να τους βοηθήσει στο στήσιμο της ιδιωτικής τηλεόρασης.

Μια μετριότητα που ήξερε να πουλάει μούρη και να επιβιώνει. Αυτό ήταν ο Μαστοράκης.
