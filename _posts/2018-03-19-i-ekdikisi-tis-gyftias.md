---
layout: post
title: Η Εκδίκηση της γυφτιάς
description: Μπορεί όταν ακούω το «Ψωμί της Ξενιτιάς» του Καζαντζίδη ή τις «Αναμνήσεις» του Αναγνωστάκη για παράδειγμα να μη πορώνομαι το ίδιο με το «Incident on 57th Street» του Springsteen, αλλά σίγουρα κι αυτά τα τραγούδια με συγκινούν.
categories:
  - μουσική
tags: 
  - 
---

Στα τέλη της δεκαετίας του ’70 (δεν θυμάμαι ποια χρονιά ακριβώς), ο Ρασούλης με τον Ξυδάκη έφτιαξαν τον σημαντικό για την ελληνική μουσική δίσκο «Η Εκδίκηση της Γυφτιάς», σε παραγωγή του Σαββόπουλου. Η ερμηνεία μάλιστα του Νιόνιου στο «Βρέχει στην Εθνική Οδό» είναι συγκλονιστική (ας πω και μια καλή κουβέντα γι’ αυτόν τρομάρα του, χρονιάρες μέρες που ’ρχονται). Ο τίτλος του δίσκου είχε να κάνει με το ηχόχρωμα των τραγουδιών που προσέγγιζαν τον ήχο των λαϊκών του ’60, τον ήχο του Καζαντζίδη, του Αγγελόπουλου, του Αναγνωστάκη, του Γαβαλά. Η αντισυμβατική στιχουργική του Ρασούλη συναντούσε μέσω του Ξυδάκη το κλάμα της Ινδίας και το μακρόσυρτο παράπονο της ανατολής. Με αφετηρία αυτόν τον δίσκο μάλιστα ξεκίνησε και το αρκετά αξιόλογο μετα-λαϊκό ας πούμε ρεύμα του Παπάζογλου, των Χειμερινών Κολυμβητών, του Δουρδουμπάκη, του Μάλαμα, του Περίδη, του Ζήκα, της Αλαγιάννη κλπ.

Αυτά λοιπόν τα καθαρά λαϊκά τραγούδια του ’60, τα οποία υπήρξαν η πηγή έμπνευσης για την «Εκδίκηση της Γυφτιάς», αλλά και οι επίγονοί τους του ’70 και του ’80, που είχαν σαν ακροατήριο τα λαϊκά στρώματα και χαρακτηρίζονται από αρκετούς ως «άτεχνα», «απλοϊκά», «κιτς», «λούμπεν», «γύφτικα», «σκυλάδικα» κλπ, εγώ τα ακούω με συμπάθεια κι αγάπη. Μπορεί όταν ακούω το «Ψωμί της Ξενιτιάς» του Καζαντζίδη ή τις «Αναμνήσεις» του Αναγνωστάκη για παράδειγμα να μη πορώνομαι το ίδιο με το «Incident on 57th Street» του Springsteen, αλλά σίγουρα κι αυτά τα τραγούδια με συγκινούν. Εξάλλου η μουσική είναι μια κοινή πατρίδα για όλους τους ανθρώπους του πλανήτη χωρίς σύνορα κι αποκλεισμούς.

Ασφαλώς παίζουν μεγάλο ρόλο τα βιώματα. Στους πειρατικούς σταθμούς του Αγρινίου και στα μπιλιάρδα του Βάρσου, υπήρχαν απείρως περισσότερες πιθανότητες να ακούσεις, Διονυσίου, Κοντολάζο, Αντύπα, Άτζελα και Μαργαρίτη παρά Αλίκη Καγιαλόγλου, Δήμητρα Γαλάνη και Νένα Βενετσάνου. Ρόλο έπαιξε και η εκπομπή του Δεύτερου Προγράμματος «Λαϊκοί Βάρδοι» που παρουσίαζε ο σπουδαίος Πάνος Γεραμάνης κι άκουγα μανιωδώς. Αυτός κι ο Πετρίδης μας έμαθαν πολλά.

Η μουσική αυτή μου αρέσει επίσης γιατί δεν «εντεχνοποιήθηκε» μιας κι οι μεγάλοι συνθέτες την σνόμπαραν και την αντιμετώπισαν ως υποδεέστερη, επιτρέποντάς της έτσι να διατηρήσει σχεδόν αναλλοίωτο τον χαρακτήρα της. Επίσης δεν πολιτικοποιήθηκε μιας και οι δρόμοι της (οι κλίμακες, το άκουσμά της δηλαδή) δεν ταίριαζαν με την «υψηλή» ποίηση, ούτε και με την ανάγκη έγερσης του αγωνιστικού φρονήματος του πόπολου (αν και τώρα που το σκέφτομαι, ένας Ρίτσος σε ουσάκ θα έκανε ζημιά).

Οι μεγάλοι συνθέτες του Ρεμπέτικου (π.χ. Τσιτσάνης, Μητσάκης) έγραψαν τέτοια τραγούδια, όμως αυτό το είδος που καθιερώθηκε να λέγεται λαϊκό, έχει τους δικούς του ήρωες: συνθέτες όπως ο Δελβενιώτης, ο Μπακάλης, ο Ρεπάνης, ο Καλδάρας, ο Μουσαφίρης, ο Νικολόπουλος, ο Σούκας, ο Πάνου, στιχουργοί όπως ο Βίρβος, ο Κολοκοτρώνης, ο Βασιλειάδης, ο Βαρτάνης, ο Πυθαγόρας κλπ.

Αλήθεια είναι ότι κάποιοι από αυτούς άραζαν στους κινηματογράφους που έπαιζαν ινδικές ταινίες κι ότι μουσική τους έκανε «κλικ» την αντέγραφαν χωρίς πολλές φορές να αλλάξουν ούτε νότα. Από την άλλη όμως η επένδυση παλιών  μελωδιών με καινούργιους στιχους ή ξένων μελωδιών με ελληνικούς στίχους αποτελούσε και αποτελεί μέχρι σήμερα μια συνήθη πρακτική. Ο Woody Guthrie για παράδειγμα έχει γράψει πολλά τραγούδια πάνω σε παλιότερες μελωδίες. Σίγουρα τα πνευματικά δικαιώματα είναι ένα θέμα σ’ αυτή την περίπτωση. Κι είναι ένα θέμα που ’χει να κάνει με παιδεία και πολιτισμό όποτε μη περιμένουμε και πολλά σ’ αυτό τον τόπο. Κι εντάξει αυτοί που κόπιαραν τα ινδικά. Τουλάχιστον αυτοί κάτι έκαναν. Έβαζαν στίχους και σε πολλές περιπτώσεις μάλιστα και καλούς. Στην Ελλάδα υπάρχουν διάφοροι πονηροί (κάποιοι από αυτούς μάλιστα θεωρούνται και σεβαστά πρόσωπα στο χώρο της μουσικής) που έχουν κατοχυρώσει στο όνομα τους αυτούσια δημοτικά και παραδοσιακά τραγούδια και βεβαίως, είτε οι ίδιοι είτε οι κληρονόμοι τους, εισπράτουν κανονικά δικαιώματα.

Κάποιοι εγείρουν ζήτημα «ελληνικότητας» αυτής της μουσικής. Βέβαια έχουν μια σχετική δυσκολία να ορίσουν την ελληνικότητα. Τι είναι ελληνικότητα και γιατί κατ’ ανάγκη είναι καλή; Τα τραγούδια του Αττίκ του Γιαννίδη και του Χατζιδάκη μπορούν να φέρουν επάξια την ετικέτα made in Greece δηλαδή ενώ τα τραγούδια του Ζαγοραίου όχι; Δεν υπάρχει απολύτως καμία αμφιβολία πως τα τραγούδια του Χατζιδάκη είναι έτη φωτός καλύτερα από τα τραγούδια του Ζαγοραίου αλλά πιο «ελληνικά» γιατί; Ο πρώτος δανείζονταν από την Δύση και καλά έκανε κι ο δεύτερος από την Ανατολή κι επίσης καλά έκανε. Η μουσική και η τέχνη γενικότερα ζει μέσα από τα δάνεια. Αλλιώς θα είχαμε μείνει στον Δώριο, τον Λύδιο και στον Φρύγιο τρόπο (που μια χαρά είναι δε το συζητώ).

Όπως και να ’χει όλα αυτά τα τραγούδια μπορεί να μη διακρίνονται για την καλλιτεχνική τους αρτιότητα κι αξία αλλά σίγουρα είναι αυθεντικά από την άποψη πως αποτυπώνουν με ειλικρίνεια την εικόνα μιας κοινωνίας μια συγκεκριμένη στιγμή και ποτέ δεν διεκδίκησαν να είναι κάτι παραπάνω από αυτό που πραγματικά είναι. Μικρές υπόκωφες κραυγές απελπισίας.

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/mtd7x5BZg9U" frameborder="0" allow="autoplay; encrypted-media" allowfullscreen style="position:absolute;width:100%;height:100%;left:0"></iframe></div>