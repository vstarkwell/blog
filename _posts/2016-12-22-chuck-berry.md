---
layout: post
title: Chuck Berry
description: «Αν το R&R έπρεπε να έχει ένα άλλο όνομα αυτό θα ήταν Chuck Berry.»
categories:
  - μουσική
tags: 
  - 50s
  - chuck-berry
  - bruce-springsteen
  - rock-n-roll
---

Το 2017 δεν αναμένεται να φέρει μόνο καταστροφές όπως η συναυλία των Πυξ Λαξ. Ένα πολύ σπουδαίο γεγονός για μένα είναι η κυκλοφορία του νέου δίσκου του εννενηνταενάχρονου(!) Chuck Berry, του πρώτου μετά από 38 χρόνια. Ο παππούς έχει ζήσει μια απίστευτη ζωή. Όσο σπουδαίος μουσικός και performer ήταν (θεωρείται από τους θεμελιωτές του R&R) τόσο ευεπίφορος στον τυχοδιωκτισμό και την παρανομία υπήρξε. Έχει καταδικαστεί για ένοπλη κλοπή, για αποπλάνηση δεκατετράχρονης, για φοροδιαφυγή, για κατοχή ναρκωτικών, ενώ όταν ήταν κοντά στα 65-70 καταδικάστηκε γιατί είχε τοποθετήσει κάμερες στις γυναικείες τουαλέτες ενός εστιατορίου που διατηρούσε!

Τις περισσότερες περιοδείες τις έκανε μόνος του με μια κιθάρα, χωρίς μπάντα. Ζήταγε από τον κάθε επιχειρηματία απλά να υπάρχει μια τοπική μπάντα (που προφανώς θα έπαιρνε πενταροδεκάρες) με την οποία συνήθως δεν έκανε καν πρόβα. Κάπως έτσι, τέλη της δεκαετίας του ’60, ο πιτσιρικάς Springsteen κι η μπάντα του έπαιξαν με τον Chuck Berry ο οποίος (σύμφωνα με τις διηγήσεις του Bruce) καλά-καλά δεν τους μίλησε. Από όλες αυτές τις «αρπαχτές» πληρωνόταν συνήθως «μαύρα» ώσπου κάποια στιγμή η εφορία τον άρπαξε με την σειρά της και το δικαστήριο εκτός από πρόστιμο του έριξε και φυλακή. Συνολικά στην ζωή του πρέπει να ’χει κάνει πάνω από 5-6 χρόνια σε φυλακές κι αναμορφωτήρια, έχει εκτίσει ποινές σε κοινωνική εργασία κι έχει πληρώσει τα μαλλιοκέφαλά του σε πρόστιμα. Μόνο στην ιστορία με τις κάμερες είχαν εμπλακεί δεκάδες γυναίκες που του τα πήραν κανονικά. 

Ο άνθρωπος όμως έχει το διάολο μέσα του. Ίσως είναι ο μόνος που μπορεί να κοντράρει τον Κ. Μητσοτάκη. Ακόμα και σήμερα εξακολουθεί να παίζει μουσική και να σχεδιάζει καινούργιους δίσκους. Εύχομαι να καταφέρει να βγάλει το δίσκο που ανακοίνωσε μέσα στο 2017. Δεν ανησυχώ μπας και μας αφήσει χρόνους. Σε καμία περίπτωση! Ανησυχώ μήπως κάνει καμία μαλακία και τον μπουζουριάσουν πάλι τον αθεόφοβο. Ο Τζον Λένον είχε πει πως αν το R&R έπρεπε να έχει ένα άλλο όνομα αυτό θα ήταν Chuck Berry. Σε όσους θέλουν να πάρουν μια καλή γεύση από Chuck Berry και να καταλάβουν τι σημαίνει πραγματικός καλλιτέχνης θα συνιστούσα [αυτό το βίντεο](https://www.youtube.com/watch?v=ttm3_cLhxFo).
