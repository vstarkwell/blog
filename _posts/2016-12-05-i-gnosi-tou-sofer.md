---
layout: post
title: Η γνώση του σοφέρ
description: Ο Τσιπράς ακολουθεί κατά γράμμα τις Παπανδρεϊκές τεχνικές της πολιτικής εξαπάτησης.
categories:
  - πολιτική
tags: 
  - τσίπρας
---

Ο ΣΥΡΙΖΑ, εκμεταλλευόμενος την συγκυρία και καπηλευόμενος το όνομα και το ηθικό πλεονέκτημα (σε αίμα θεμελιωμένο) της αριστεράς, κατάφερε να γίνει ΠΑΣΟΚ στην θέση του ΠΑΣΟΚ και να ακολουθήσει την πεπατημένη καραδεξιά πολιτική: εθελοδουλία, μνημόνια, περικοπές, διαπλοκή. Όλα τα λαμόγια κι οι αεριτζήδες, βρήκαν ασφαλές καταφύγιο εκεί όταν το Πασοκικό οικοδόμημα κατέρρευσε το 2010 εξαιτίας της κρίσης και συνάντησαν ένα φιλόξενο περιβάλλον αποτελούμενο από πολλούς οπορτουνιστές και λίγους έντιμους αριστερούς που πίστεψαν τον νέο παπατζή (κάποιοι λιγοστοί δυστυχώς συνεχίζουν να τον πιστεύουν). Αν δεν χρεοκοπούσε η Ελλάδα να είστε σίγουροι ότι το ΠΑΣΟΚ θα ήταν εδώ, ενωμένο δυνατό. Εδώ είναι βέβαια, απλά η μαρκίζα γράφει πλέον ΣΥΡΙΖΑ. Σιγά τα αυγά. Η λοβιτούρα και η αρπακόλα ζουν και θα ζουν. 

Ο Τσιπράς ακολουθεί κατά γράμμα τις Παπανδρεϊκές τεχνικές της πολιτικής εξαπάτησης. Κι η ταύτιση είναι τέτοια ώστε και η φωνή του πλέον (spooky εντελως) θυμίζει τον μακαρίτη. Όπως ο Ανδρέας έταζε πως θα φύγουμε από την ΕΟΚ και το ΝΑΤΟ, πως θα διώξει τις βάσεις και τα ρέστα, για να τουμπάρει τους ιθαγενείς να τον ψηφίσουν, το ίδιο ακριβώς έκανε και ο Τσίπρας με τα μνημόνια που θα καταργούσε σε μια νύχτα, με το πρόγραμμα της Θεσσαλονίκης, με το δημοψήφισμα και όλες τις άλλες παπάρες. Και το θέμα είναι πως ο Ανδρέας μπορεί να ήταν απατεώνας, αλλά ήταν έξυπνος. Ήξερε από πολιτική, από οικονομικά και μπορούσε κουτσά-στραβά με αλχημείες, με πατέντες, να κουμαντάρει το καράβι. Ο Τσίπρας (και η παρέα του) ανήκει στην κατηγορία των ανθρώπων που έχουν [την γνώση του σοφέρ](http://time.com/4070788/planck-chauffeur-knowledge/).

Τα έργα και οι ημέρες όμως της θλιβερής σοσιαλδημοκρατικής κυβέρνησης Τσίπρα δεν νομιμοποιούν την εξίσου θλιβερή ΝΔ και τις λοιπές θλιβερότερες κεντροδεξιές περικοκλάδες να κουνάνε το δάχτυλο στην αριστερά. Η ΝΔ, αφού ο αντίπαλος στο δικομματικό παιχνίδι άλλαξε ΑΦΜ (κάτι τέτοιο έγινε ουσιαστικά) και πήρε την εξουσία, περιμένει υπομονετικά να κάνει τον κύκλο του ο ΣΥΡΙΖΑ, ώστε να έρθει η σειρά της για να διορίσει και να εξυπηρετήσει τα δικά της λαμόγια, τους δικούς της αεριτζήδες και τους δικούς της αργόσχολους. Όλοι αυτοί εξάλλου το έχουν δίπορτο. Μόλις αλλάζουν τα κόζα μεταφέρονται από τον ένα δικομματικό πόλο στον άλλο και τούμπαλιν. 

Μην ξεχνάμε πως μιλάμε για την παράταξη που ξεκοκάλισε τα λεφτά του σχεδίου Μάρσαλ. Την παράταξη που για σχεδόν τριάντα χρόνια είχε τους πολιτικούς της αντιπάλους, στην παρανομία, στις φυλακές και τις εξορίες. Την παράταξη των φακέλων και των πολιτικών φρονημάτων. Την παράταξη της πιο παρασιτικής ελίτ η οποία έφτιαχνε επιχειρήσεις με κρατικά δάνεια και επιδοτήσεις, τις αφαίμαζε και τις πουλούσε στο κράτος. Την παράταξη που ξεκίνησε (για να ολοκληρώσει το ΠΑΣΟΚ) την διάλυση της (μικρής έστω) παραγωγικής δομής της χώρας και το ξεπούλημα του εθνικού πλούτου. Την παράταξη του χειρότερου παρακράτους ever. Την παράταξη που τόσα χρόνια πήγαινε-έλα στην εξουσία δεν κατάφερε να φτιάξει ένα κάπως σοβαρό δημόσιο τομέα.

Στη [φωτογραφία](https://2.bp.blogspot.com/-LbzzuQP0hvM/WEPlh-FjFkI/AAAAAAAFc0w/k0Zk0BBYAss8ZL1lykcHL0rGpF8PsWggQCLcB/s1600/KATOYNA%2B1950%2B%25283%2529.png) ένα πιστοποιητικό κοινωνικών φρονημάτων της δεκαετίας του ’50 που πουλιέται στο ebay. Όπως μπορείτε να διαπιστώσετε προκειμένου να γίνεις «αγροτικός διανομέας» (κάτι σαν ταχυδρόμος δηλαδή) έπρεπε να βεβαιώσει πρώτα η αστυνομία πως είσαι «εθνικόφρων, φιλήσυχος και νονιμόφρων». Έτσι για να μη ξεχνιόμαστε...
