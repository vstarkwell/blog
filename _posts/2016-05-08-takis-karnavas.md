---
layout: post
title: Τάκης Καρναβάς
description: Άμα θέλεις να διαπιστώσεις αν ένας τραγουδιστής έχει τεχνxική και εύρος, βαλ’ τον να τραγουδήσει ένα τσάμικο.
categories:
  - μουσική
tags:
  - δημοτικά
  - αγρίνιο
---

Τα τσάμικα είναι τα πιο δύσκολα ελληνικά τραγούδια γιατί απαιτούν από τον τραγουδιστή εξαιρετική τεχνική και μεγάλο εύρος φωνής. Άμα θέλεις να διαπιστώσεις αν ένας τραγουδιστής έχει τεχνxική και εύρος, βαλ’ τον να τραγουδήσει ένα τσάμικο. Αυτός είναι ένας κανόνας αλάνθαστος. Είναι πολύ δύσκολο για κάποιον να τοποθετήσει σωστά τις λέξεις πάνω στα 6/8 κι ακόμα πιο δύσκολο στα αργά 3/4, να ακολουθήσει τις καταλήξεις και τα γυρίσματα και αρκετές φορές και την αλλαγή τονικότητας. Κάτι σύγχρονα «R&B» και «Soul» σούργελα, που ερμηνεύουν όλο στόμφο και επιτήδευση κάτι μελό, αργές μπαλάντες των 4/4, κάνοντας επίδειξη των φωνητικών τους ικανοτήτων, μπροστά στους παλιούς καλλιτέχνες του δημοτικού τραγουδιού είναι επιπέδου Β’ εθνικής και παρακάτω. 

Ένας πολύ μεγάλος τέτοιος καλλιτέχνης ήταν ο Τάκης Καρναβάς απ’ την Κανδήλα της Αιτωλοακαρνανίας. Όπως όλοι οι μεγάλοι καλλιτέχνες έφυγε σχετικά νέος, γύρω στα 60 (κάπου στα τέλη της δεκαετίας του ’90), κι αφού είχε καταναλώσει στη ζωή του 2 με 3 τάνκερ αλκοόλ στα σίγουρα. Ήταν όμως τόσο σπουδαίος τραγουδιστής που χωρίς μάρκετινγκ, χωρίς διαφήμιση και προβολή, μόνο από στόμα σε στόμα, πέρασε στην μυθολογία της περιοχής και κέρδισε την εκτίμηση όσων αγαπούν το δημοτικό τραγούδι, ειδικών και μη, σε όλη την Ελλάδα. Οι τσαλκάτζες δε (τα γυρίσματα) του μπαρμπα-Τάκη (που, όπως φαίνεται και στην φωτογραφία, είχε ντούγκλας το μουστάκι) είναι σήμα κατατεθέν και θεωρούνται αξεπέραστες.

<div class="yt-video" style="position:relative;height:0;padding-bottom:75.0%"><iframe src="https://www.youtube.com/embed/5XlTEWowiGc?ecver=2" width="480" height="360" frameborder="0" style="position:absolute;width:100%;height:100%;left:0" allowfullscreen></iframe></div>
