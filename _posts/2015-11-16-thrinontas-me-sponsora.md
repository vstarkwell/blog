---
layout: post
title: Θρηνώντας με σπόνσορα
description: Γιατί λοιπόν σπεύσαμε όλοι να βάλουμε την Γαλλική σημαία στο προφίλ και όχι την Τούρκικη, ή την Λιβανέζικη;
categories:
  - γκρίνια
tags:
  - social-media
---

Αυτό που ισχυρίζονται διάφοροι είναι πως η λύπη, ή ο θρήνος αν προτιμάτε είναι επιλεκτικός. Δηλαδή περισσότερο θα στενοχωρηθείς αν χαθεί κάποιος συγγενής σου από το αν χαθεί κάποιος συγχωριανός - συμπολίτης, που απλά γνώριζες. Εν πρώτοις το συγκεκριμένο επιχείρημα ακούγεται σωστό ώστε να επιτρέψει σε κάποιον να βάλει την Γαλλική σημαία στο προφίλ του για τα 129 θύματα στο Παρίσι, αλλά όχι για παράδειγμα την Λιβανέζικη για τα 43 θύματα στην Βυρητό, την Κουρδική για τα 102 θύματα στην Άγκυρα, την Τουρκική για 32 θύματα στο Σουρούκ, την Νιγηριανή για τα 145 θύματα στο Μαϊντουγκούρι, ή την Συριακή για τον ανυπολόγιστο αριθμό θυμάτων στην Συρία και στο Αιγαίο.

Για να δούμε όμως πόσο αλήθεια είναι. Πόσο ισχύει η θεωρεία της «συγγένειας». Ας αφήσουμε το Μαϊντουγκούρι που ίσως μας πέφτει… μακριά. Απ’ την μια με την Γαλλία συνυπάρχουμε σε μια οικονομική ένωση (που παραπαίει) επιβεβλημένη, όχι από τους λαούς, αλλά εκ των άνωθεν, την ίδια στιγμή που αρκετοί Έλληνες ζουν και σπουδάζουν σε Γαλλικές πόλεις. Απ’ την άλλη όμως με τους Τούρκους, του Κούρδους, τους Λιβανέζους, τους Σύριους ζούμε στην ίδια περιοχή, στην ίδια γειτονιά κι ακόμα κι αν έχουμε βγάλει τα μάτια μας στο παρελθόν, έχουμε παράλληλη ιστορική διαδρομή αιώνων, έχουμε παρόμοια mentalité (για να χρησιμοποιήσω μια γαλλική λέξη), παρόμοια (και σε πολλές περιπτώσεις κοινά) προβλήματα, παρόμοια κουλτούρα, λεξιλόγιο, κουζίνα, ακόμα και παρόμοιο σουλούπι (για παράδειγμα παρόμοιες γαμψές μύτες σε αντίθεση με τις… εκλπεπτισμένες Γαλλικές). Άρα το επιχείρημα της «συγγένειας» είναι αίολο.

Γιατί λοιπόν σπεύσαμε όλοι να βάλουμε την Γαλλική σημαία στο προφίλ και όχι την Τούρκικη, ή την Λιβανέζικη; Μήπως ο θρήνος πάει με το κεφάλι; Αν ναι, είναι τόση η διαφορά των 102 Τούρκων κουρδικής καταγωγής από τους 129 Γάλους; Η αλήθεια είναι πως «θρηνούμε» με όρους Marketing. Θρηνούμε τόσο και θρηνούμε όποτε μας υποδεικνύουν τα ΜΜΕ (και πλέον τα social media) να «θρηνήσουμε». «Θρηνούμε» περισσότερο αυτόν που μας έχει εντυπωθεί πως η ύπαρξή του έχει μεγαλύτερη αξία, μεγαλύτερη βαρύτητα, μεγαλύτερο κύρος. Όπως συμβαίνει με τις διασημότητες. Πεθαίνει κανένας ηθοποιός, ή τραγουδιστής και τον κλαιν κι οι πέτρες την ίδια στιγμή που κάποιος δημιουργός, επιστήμονας ή διανοούμενος (που ίσως έχει προσφέρει περισσότερα στην κοινωνία - ίσως όχι) πάει άκλαυτος. Το «Γάλλος», ή το "Αμερικάνος", όπως και να το κάνεις, είναι brand name σε σχέση με το «Τούρκος», ή το «Λιβανέζος", για παράδειγμα. 

Σε λίγο θα θρηνούμε και με σπόνσορες. Για παράδειγμα το λογότυπο της Pepsi Cola θα ταίριαζε θαυμάσια με φόντο την Γαλλική σημαία.
