---
layout: Χάρρυ Κλυνν
title: Title
description: Ο Χάρρυ Κλυνν ήταν σπουδαίος καλλιτέχνης και το έργο του αναμφίβολα έχει ιδιαίτερη σημασία για μας που μεγαλώσαμε την δεκαετία του ‘80.
categories:
  - προσωπικά
tags: 
  - 
---

Ο Χάρρυ Κλυνν ήταν σπουδαίος καλλιτέχνης και το έργο του αναμφίβολα έχει ιδιαίτερη σημασία για μας που μεγαλώσαμε την δεκαετία του ‘80. Άλλωστε με το τέλος αυτής της δεκαετίας τέλειωσε κι η «καλή» περίοδος του ΧΚ. Όσα έκανε από ’κει και μετά κινήθηκαν σε ρηχά νερά, πράγμα που ίσως επιβεβαιώνει τον σπουδαίο ρόλο του κειμενογράφου Γιάννη Κακουλίδη στη τεράστια επιτυχία που γνώρισε ο ΧΚ για αυτά τα 10, 15 χρόνια. Αν το 50% της επιτυχίας οφειλόταν στον ΧΚ (στο μπρίο, στο υποκριτικό και μιμητικό του ταλέντο), το άλλο 50% οφειλόταν στον Γιάννη Κακουλίδη και στα κείμενα του.

Ένα από πιο ωραία που ’χει πει ο ΧΚ και μου έχει εντυπωθεί δεν είναι ούτε ιδιαίτερα αστείο, ούτε έξυπνο. Συμπυκνώνει όμως σε μια παράγραφο την ψυχοπαθολογία ενός λαού κι έχει αρκετές αναγνώσεις. Το μεταφέρω όπως ακριβώς ακούγεται στο δίσκο.

«Εμείς οι Έλληνες μια ζωή φεύγουμε. Και μήπως ξέρουμε γιατί; Φεύγουμε... ε, τι έγινε... έτσι, φεύγω ρε παιδί μου... φεύγω γενικώς. Φεύγουν όταν μπαίνουν οι γιορτές, φεύγουν όταν τελειώσει το πρόγραμμα, φεύγουν όταν γίνονται οι σεισμοί, φεύγουν όταν τους πουν καθίστε, φεύγουν μόλις έρθει ο λογαριασμός, φεύγουν μόλις γαμήσουν, είμαστε ρε παιδί μου ένας λαός φευγάτος... Είμαστε ένας λαός που φεύγει προς άγνωστον κατέυθυνσιν, ένας λαός που γεννήθηκε να φεύγει ρε παιδί μου και μόλις φύγει τον πιάνει η νοσταλγία να γυρίσει. Και μόλις γυρίσει χυπάει το κεφάλι του στο τοίχο και λέει τι μαλάκας ήμουνα που γύρισα. Και ξαναφεύγει. Ερχόμαστε για να φύγουμε ρε παιδί μου. Κι όταν οι Έλληνες φεύγουν ισοπεδώνουν τα πάντα από εθνική οδό μέχρι εθνική οικονομία. Βαράνε κλάξον, βαράνε μάντρες, βαράνε αυτοκίνητα, βαράνε σούπερ μάρκετ, βαράνε εβαπορέ, βαράει ο ένας τον άλλον, τη γυναίκα τους βαράνε, το παιδί του βαράνε, άμα βρούνε χρόνο βαράνε και καμιά μαλακία ρε παιδί μου. Φευγάτοι και βαρεμένοι όλοι τους.»

Ο ΧΚ από το ’90 και μετά υιοθέτησε ένα κακό, γκροτέσκο χιούμορ. Ιδίως τα τελευταία χρόνια μέσα από τα social media έβγαλε ένα πρόσωπο επιθετικό, αμετροεπές, αλαζονικό πολλές φορές. Εγώ πάντως θα τον θυμάμαι πάντα για την ωραία έκπληξη που ένιωσα όταν πιτσιρικάς έβαλα την κασέτα «μαλακά πιο μαλακά» στο κασετόφωνο και πάτησα το play. Ναι, αυτή που ήταν αφιερωμένη (μεταξύ άλλων) στο ΚουΚουΕ Μπουλκουμέ, στον Φιλιμπέρ Τσιρανάνα και στη Λέσχη Αξιωματικώνε Φρουράς Ιωαννίνωνε.