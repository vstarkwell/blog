---
layout: post
title: Ο Βίλχελμ Ράιχ και η μαύρη σοκολάτα
description: Όσοι ασχολούνται σοβαρά με το marketing ξέρουν πως ο ασφαλέστερος τρόπος δημιουργίας ζήτησης είναι ο φόβος.
categories:
  - γκρίνια
  - αμπελοφιλοσοφία
tags: 
  - βίλχελμ-ράιχ
  - σοκολάτα
---

Δεν ξέρω αν ο Βίλχελμ Ράιχ προτιμούσε τη μαύρη σοκολάτα. Ξέρω όμως ότι α) οι πωλήσεις μαύρης σοκολάτας και λοιπών υποπροϊόντων (π.χ. γκοφρέτες, σοκολατάκια, γλυκά, παγωτά κλπ) έχουν εκτοξευθεί τα τελευταία χρόνια και β) ο Ράιχ μίλαγε για τη «συγκινησιακή πανούκλα», για το φόβο που αποτρέπει τον άνθρωπο από το να είναι ελεύθερος. Τι σχέση έχουν αυτά τα δύο θα μου πείτε; 

Κι εγώ μέχρι πριν λίγο καιρό δεν ήξερα τη σχέση τους κι αναρωτιόμουν τι διάολο μόδα είναι αυτή; Γιατί όλοι ξαφνικά άρχισαν να καταναλώνουν μαύρη σοκολάτα; Πως μπορούν και τρώνε αυτή την πικρή μαλακία που μια φορά κι ένα καιρό τη λέγανε σοκολάτα «υγείας» και τη πηγαίνανε δώρο σε κάνα άρρωστο; Γιατί ξαφνικά η παλιά καλή σοκολάτα γάλακτος έγινε ντεμοντέ; Γιατί πια οι σοκολάτες συναγωνίζονται στη «μαυρίλα» (άλλη λέει περιέχει 60% κακάο, άλλη 70%, άλλη 80% και στο τέλος βλέπω να τρώνε το κακάο με το κουταλάκι);

Ε λοιπόν όλες οι απορίες μου λύθηκαν όταν ενημερώθηκα για τα «ευεργετήματα» της μαύρης σοκολάτας, για τα αντιοξειδωτικά της στοιχεία που βοηθούν τη καρδιά, το συκώτι, τα νεφρά, τα μαλλιά, τα φρύδια, το πρωκτό, που θεραπεύουν τη κατάθλιψη, την ανεμοβλογιά, τη ποδάγρα και δεν ξέρω ’γω τι άλλο.

Όσοι ασχολούνται σοβαρά με το marketing ξέρουν πως ο ασφαλέστερος τρόπος δημιουργίας ζήτησης είναι ο φόβος. Άλλο που δεν ήθελαν λοιπόν οι σοκολατοβιομήχανοι στην εποχή της ψύχωσης με τη διατροφή, την άθληση κι όλες αυτές της αηδίες. Με αφορμή τον φόβο για τη φθορά, την αρρώστια, το θάνατο και τη παράλληλη επιθυμία του κάθε ανεγκέφαλου να αποτελέσει τον νέο Κόνορ ΜακΛάουντ, πουλάνε σα τρελοί μαύρη σοκολάτα.

Ο Ράιχ έλεγε πως για να βγει ο άνθρωπος από τη φυλακή που τον οδηγεί η συγκινησιακή και χαρακτηριολογική του δομή πρέπει πρώτα από όλα να κατανοήσει το ότι βρίσκεται μέσα στη φυλακή. Με τις μηδαμινές μου δυνάμεις, ξεκινάω ανένδοτο αγώνα ενάντια στη μαύρη σοκολάτα, με σύνθημα «τρώμε ότι γουστάρουμε φονιάδες των λαών Αμερικάνοι».