---
layout: post
title: Μια μάλλον κωμικοτραγική ιστορία
description: 27 χρόνια μετά, κοκκινίζω ακόμα.
categories:
  - προσωπικά
tags: 
  - 80s
  - αγρίνιο
---

Πολύ καλά έκαναν οι κοπέλες και ανέβασαν στο fb τον ψυχοπαθή καλόγερο που τις παρενόχλησε. Κατάφεραν με αυτόν το τρόπο να συσπειρώσουν κι άλλες που είχαν δεχθεί επίθεση απ’ τον ίδιο καραγκιόζη. Έτσι είναι πιο πιθανό να τιμωρηθεί κι ακόμα πιο πιθανό να γλυτώσουν κάποιες άλλες γυναίκες στο μέλλον. Όλα τα πρωτόζωα που πέσανε να τις φάνε κατηγορώντας τες για φωτομοντάζ, για πρόκληση κλπ, είναι φυσικά για πολλές κλωτσιές. Όπως για κλωτσιές είναι κι αυτοί που έσπευσαν να χαρακτηρίσουν όλους τους ρασοφόρους ανώμαλους λες κι αν ήταν καθηγητής πανεπιστημίου ή τορναδόρος θα άλλαζε κάτι. Με αφορμή όμως αυτό το περιστατικό θυμήθηκα μια ιστορία. Μια μάλλον κωμικοτραγική ιστορία. Ήταν ίσως η στιγμή που ντράπηκα περισσότερο στη ζωή μου, που παρακάλεσα τη γη να ανοίξει να με καταπιεί. Ας πάρουμε τα πράγματα όμως από την αρχή.

Όταν πήγα στο γυμνάσιο το ’84,’85 (κάπου εκεί), άρχισα να κάνω παρέα με κάποια παιδιά που εκείνη την εποχή τα χαρακτήριζαν «αλάνια». Παιδιά από φτωχές και διαλυμένες οικογένειες είχαν από μικρά την ταμπέλα του απροσάρμοστου. Δεν ενδιαφέρονταν φυσικά για τα μαθήματα κι ήταν κόκκινο πανί για τους καθηγητές. Κάποιοι μάλιστα από αυτούς είχαν προλάβει κι είχαν αναπτύξει παραβατική συμπεριφορά (μικροκλοπές) απ’ το δημοτικό κιόλας. Εγώ θεωρητικά δεν «κολλούσα» μ’ αυτούς. Ήμουν από μια μεσοαστική οικογένεια, καλός μαθητής με καλούς και προοδευτικούς γονείς. Παρόλα αυτά εκείνοι με δέχτηκαν στην παρέα κι εγώ περνούσα ωραία και διασκέδαζα με τις διηγήσεις, τις πλάκες, τις βόλτες, τη μουσική, την αίσθηση ελευθερίας.

Οι καθηγητές φρόντισαν να καλέσουν τον πατέρα μου και να τον ενημερώσουν για τις παρέες μου αλλά προς μεγάλη τους έκπληξη η ενημέρωση κατέληξε σε διάλεξη από την πλευρά του για το ότι είναι απαράδεκτο να κατηγοριοποιούν τους μαθητές σε ’Α και ’Β διαλογής και πως θα ’πρεπε να αγκαλιάσουν και να βοηθήσουν τα συγκεκριμένα παιδιά να αγαπήσουν το σχολείο. Τζάμπα πήγαν τα λόγια του βέβαια. Οι καθηγητές είτε δεν ήθελαν είτε δεν ήξεραν τον τρόπο να το κάνουν.

Εγώ συνέχισα να κάνω παρέα με τα συγκεκριμένα άτομα. Δεν συμμετείχα ενεργά σε όλες τις «δραστηριότητες» της παρέας (δεν έκανα μπάφους ή δεν πήγαινα να κλέψω από περίπτερα και μαγαζιά) και παρόλο που δεχόμουν τα πειράγματα γι’ αυτό (ξενέρωτο με ανέβαζαν φλώρο με κατέβαζαν) κατάφερα να κερδίσω την εμπιστοσύνη και την εκτίμηση τους ώστε σιγά-σιγά να αποκτήσω ένα ρόλο «συμβούλου», «εξομολόγου» ή κάτι τέτοιο. Παρόλο που ήμουν ο μικρότερος (οι πιο πολλοί από αυτούς ήταν του ’71 και υπήρχαν και κάνα-δυο πιο μεγάλοι) λειτουργούσα μάλλον ως η φωνή της λογικής, ως μια γονεϊκή φιγούρα που έλλειπε από την ζωή τους.
Οι περισσότεροι από αυτούς δε συνέχισαν στο λύκειο κι όσοι συνέχισαν πήγαν στο ΤΕΛ την τότε έκφραση του ταξικού διαχωρισμού στην παιδεία (σήμερα έμαθα πως λέγεται ΕΠΑΛ). Κάποιοι ξεκίνησαν από τότε το μεροκάματο. Μερικοί έμπλεξαν με την ηρωίνη κι όλα όσα σέρνει μαζί της. Με το που πέρασα στη σχολή χαθήκαμε. Οι περισσότεροι απ’ τους φίλους μου πήγαν στο στρατό.

Εκείνη την εποχή (αλλά ακόμα και σήμερα) στο συλλογικό ασυνείδητο των φτωχών στρωμάτων της περιοχής κι επομένως και στα συγκεκριμένα άτομα υπήρχε η αντίληψη πως ο άντρας που πηδάει άντρες, ο ενεργητικός ομοφυλόφιλος δηλαδή, δεν είναι ομοφυλόφιλος. Γι αυτόν υπήρχε μια άλλη ταξινόμηση αυτή του κωλομπαρά η οποία όχι μόνο δεν έφερνε το ηθικό στίγμα της αδερφής, αντιθέτως αποτελούσε τίτλο τιμής και ένδειξη ανδρισμού. Μάταια προσπαθούσα να τους πείσω για το προφανές. Πως για να πηδήξει δηλαδή ένας άνδρας πρέπει να έχει στύση και για να έχει στύση πρέπει να διεγερθεί σεξουαλικά. Κι αν διεγείρεσαι από άνδρες είσαι προφανώς ομοφυλόφιλος! Χαμπάρι...

Ο Δ. λοιπόν μπορεί να ήταν λίγο αγαθός και αφελής αλλά ήταν κωλομπαράς και το ’χε και καμάρι. Κι έβγαζε και λεφτά από το κωλομπαριλίκι. Έκανε όνομα. Ήταν ωραίο και γεροδεμένο παιδί κι είχε σταθερή πελατεία γέρους και παντρεμένους που του τα σκάγανε και μάλιστα χοντρά.

Ενώ ήμουν στο πρώτο έτος λοιπόν μια βροχερή μέρα πήγα στο σταθμό των ΚΤΕΛ στον Κηφισό για να πάρω το λεωφορείο προς τα πάτρια εδάφη. Ο κόσμος πολύς και επιβιβάζονταν κι από τις δύο πόρτες. Με την ψυχή στο στόμα μπαίνω από την μπροστινή. Καθώς ανεβαίνω στο πρώτο, το δεύτερο σκαλί ακούω κάποιον να επαναλαμβάνει δυνατά το επώνυμό μου (πάντα με τα επώνυμα προσφωνούσαμε ο ένας τον άλλο). Ήταν ο Δ. ο οποίος ντυμένος με τα στρατιωτικά ανέβαινε από την πίσω πόρτα. Ανάμεσά μας μεσολαβούσαν 15 μέτρα κι ένα σωρό άνθρωποι όρθιοι και καθιστοί. Εγώ, ξέροντας το... αυθόρμητο του χαρακτήρα του, τον χαιρετάω διακριτικά και με νεύματα προσπαθώ να του πω ότι θα τα μιλήσουμε σε λίγο δε χρειάζεται να φωνάζει.

Το άτομο όμως δε καταλαβαίνει τίποτα... Κι ο αναθεματισμένος ο κόσμος να μη προχωράει, να ’χουμε κολλήσει εκεί στις σκάλες. «Βγήκα χθες» εξακολουθεί να φωνάζει δυνατά κι εννοεί απ’ το στρατόπεδο. «Σκάσε ρε μαλάκα» να του λέω με τα χείλη και με τα χέρια. «Δε σε πήρα τηλέφωνο γιατί δεν είχα μια» συνεχίζει. «Εντάξει, εντάξει» να του κάνω συγκαταβατικά και να κοιτάω αλλού μπας και σταματήσει ο παπάρας. «Ευτυχώς βρήκα και γάμησα έναν πούστη παπά και κάτι έβγαλα» λέει με στεντόρεια φωνή κι όλο το λεωφορείο λύνεται στα γέλια. Πίσω μου είχε μπει κόσμος και δεν μπορούσα να τρέξω, να φύγω, να κρυφτώ! Ένιωθα πως όλοι γελούσαν με μένα κι όχι μ’ αυτόν. Πρέπει να είχα γίνει κόκκινος σα παντζάρι. Αυτά τα βλέμματα και τα γέλια τα έχω ακόμα στο μυαλό και τα αυτιά μου. Αφού και τώρα που γράφω αυτά, 27 χρόνια μετά, κοκκινίζω...

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/uyd6OLyhPJo" frameborder="0" style="position:absolute;width:100%;height:100%;left:0" allowfullscreen></iframe></div>