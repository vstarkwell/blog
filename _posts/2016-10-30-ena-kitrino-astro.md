---
layout: post
title: Ένα κίτρινο άστρο
description: «Μήπως κι ο ίδιος ο Χριστός δεν ήταν Εβραίος;» σκεφτόμουν «και γιατί στεκόμαστε στην εθνικότητα αυτών που τον καταδίκασαν και όχι στην εθνικότητα του ιδίου του αρχηγού της θρησκείας;»
categories:
  - προσωπικά
  - πολιτική
tags: 
  - εβραίοι
---

Το κλίμα είναι ο μόνος παράγοντας που διαφοροποιεί τα ανθρώπινα (και όχι μόνο) χαρακτηριστικά δημιουργώντας τις διάφορες φυλές. Είναι αποδεδειγμένη επιστημονικά η άποψη που λέει πως η φύση «ζωγραφίζει» πάνω στον ίδιο καμβά και πως δεν υπάρχουν ουσιαστικές διαφορές μεταξύ των ανθρώπων. Οι όποιες διαφορές περιορίζονται σε δευτερεύοντα στοιχεία. Για παράδειγμα οι άνθρωποι στην Αφρική εξαιτίας της ηλιοφάνειας ανέπτυξαν σκούρο δέρμα, ή οι άνθρωποι στον βορά εξαιτίας του κρύου έχουν πολλά σύμφωνα στο αλφάβητό τους ώστε να μην χρειάζεται να ανοίγουν πολύ το στόμα τους και χάνουν θερμότητα κλπ. Οι πραγματικές διαφορές μεταξύ των ανθρώπων δεν αναπτύσσονται λοιπόν κάθετα με βάση φυλές, έθνη κλπ. αλλά οριζόντια με βάση τις κοινωνικές τάξεις. Η φτώχεια και ο πλούτος διατρέχουν τα έθνη οριζοντίως και αποτελούν τα πραγματικά σύνορα σε αντιδιαστολή με τα τεχνητά που εγείρουν οι διάφοροι εθνικισμοί, σωβινισμοί, φασισμοί. Εκμεταλλευτής και εκμεταλλευόμενος, αυτός είναι ο πραγματικός διαχωρισμός.

Η άποψη αυτή για την ανθρώπινη ιστορία νομίζω πως βρίσκεται και πιο κοντά στην αλήθεια από οποιαδήποτε άλλη. Με βάση αυτή λοιπόν δεν υπάρχουν περιούσιοι λαοί, ανώτερα και κατώτερα έθνη και οι εθνικές ταμπέλες δεν είναι παρά τεχνητοί τρόποι διαιώνισης της ταξικής κοινωνίας. Παρόλα αυτά θα ’θελα να αναφερθώ σ’ αυτό το κείμενο σε ένα έθνος με μακρά ιστορία  που έχει παίξει ιδιαίτερο ρόλο στο ιστορικό προτσές (να θυμηθούμε λίγο και κάνα τσιτάτο), στους Εβραίους.

Μεγάλωσα σε μια τυπική Ελληνική επαρχιακή πόλη όπου ο χαρακτηρισμός «Εβραίος» ήταν περίπου βρισιά και χρησιμοποιούνταν μεταφορικά για το «τσιγκούνης», το «πονηρός», το «φιλάργυρος». Ο Περιπτεράς της κεντρικής πλατείας λόγω της τσιγκουνιάς του είχε αποκτήσει το παρατσούκλι «Εβραίος». Μάθαινα στο σχολείο και την εκκλησία για τους «Εβραίους που σταύρωσαν τον Χριστό». Έκαιγα με τα άλλα παιδιά την μεγάλη Παρασκευή τον Ιούδα (Ιουδαίος και Εβραίος είναι έννοιες ταυτόσημες). Άκουγα για διάφορα μυστηριώδη Εβραϊκά παράκεντρα εξουσίας που έλεγχαν την παγκόσμια διακυβέρνηση. Γέλαγα με ανέκδοτα για Εβραίους. Παρόλα αυτά έτρεφα πάντα μια κρυφή συμπάθεια για τους συγκεκριμένους ανθρώπους χωρίς να έχω σχέση με αυτούς. Και αυτό το αποδίδω σε τρεις κυρίως λόγους.

Πρώτον, στο ότι αυτοί που θαύμαζα και είχα ως πρότυπα ήταν Εβραίοι: Μπομπ Ντύλαν, Λέοναρντ Κοέν, Γούντυ Άλλλεν, Ισαάκ Ασίμοφ, Μελ Μπρούκς, Σεργκέι Αϊζενστάιν κλπ.

Δεύτερον, από μικρός δεν μπορούσα να δεχθώ τον χριστιανικό παραλογισμό των «κακών Εβραίων που σκότωσαν το Χριστό» και περίπου σαν αστικός μύθος, είτε άμεσα, είτε έμμεσα μας μεταφερόταν. «Μήπως κι ο ίδιος ο Χριστός δεν ήταν Εβραίος;» σκεφτόμουν «και γιατί στεκόμαστε στην εθνικότητα αυτών που τον καταδίκασαν και όχι στην εθνικότητα του ιδίου του αρχηγού της θρησκείας;» Και η παιδική αυτή σκέψη δεν απέχει πολύ από την αλήθεια. Εβραίος ήταν ο ραβίνος Τζεσουά (Χριστός κατά το ελληνικότερο), Εβραίος και ο πραγματικός θεμελιωτής του χριστιανισμού, ο Σαούλ (Παύλος) (δείτε επ’ αυτού την εξαιρετική ταινία «Το μυστήριο Παύλος» με τον Ντιντιέ Σαντρ). Βέβαια η αδιαμφισβήτητη αυτή αλήθεια, όπως και το προφανές ότι ο χριστιανισμός είναι μια αίρεση του ιουδαϊσμού, δεν βολεύουν τους εγχώριους χριστιανοταλιμπάν που δημοσιεύουν μέχρι και πονήματα περί ελληνικής καταγωγής του Ιησού(!).

Τρίτον και ίσως κυριότερο... Μεγαλώνοντας λίγο μετά την χούντα σε πολιτικά φορτισμένους καιρούς και σε μια αριστερή οικογένεια, με έναν πατέρα ενεργό μέλος του ΚΚΕ, εισέπραττα την καχυποψία (τουλάχιστον) της κοινωνίας. Ένιωθα την απόρριψη που συνόδευε το επίθετο «κομμουνιστής, κομμουνιστές» και την αποστροφή με την οποία προφέρονταν από επίσημα και μη χείλη. Βίωνα το φόβο μέσα από τις διηγήσεις της μάνας μου για τα δύσκολα χρόνια της χούντας, για τα κρατητήρια και τις εξορίες κι ακόμα για μια πιθανή νέα χούντα(!). Θυμάμαι την αγωνία της μήπως το κασετόφωνο που έπαιζε Θεοδωράκη ήταν περισσότερο δυνατά από όσο έπρεπε. Όταν έξω από την πόρτα μας έβλεπα γραμμένο με μαύρη μπογιά το ανορθόγραφο «Αλήτες πρωδότες κομουνιστές» (ακόμα το έχω στο μυαλό μου με κάθε λεπτομέρεια) μπορούσα κατ’ ελάχιστο να καταλάβω πως περίπου ένιωθαν οι Εβραίοι όταν τους κολλούσαν ένα άστρο στο πέτο. Μπορούσα να καταλάβω πως είναι να μην είσαι αποδεκτός.

Η συνωμοσιολογία που αναπτύσσεται γύρω από τους Εβραίους στέκεται στο ότι αν και είναι αριθμητικά λίγοι συγκεντρώνουν ένα σημαντικό μέρος του παγκόσμιου πλούτου και σε κάθε περίπτωση δυσανάλογο με τον αριθμό τους. Αν αυτό είναι αλήθεια δεν έχει σίγουρα να κάνει με παγκόσμια εβραϊκά διευθυντήρια, με στοές, παράκεντρα και μεταφυσικές ανοησίες. Η ιδιαίτερη παράδοση και η θρησκεία των Εβραίων τους βοήθησε τα 2000 χρόνια τις διασποράς να διατηρήσουν σε μεγάλο βαθμό μια ενιαία εθνική ταυτότητα. Παράδειγμα αυτής της ιδιαιτερότητας είναι το ότι θεωρείσαι Εβραίος μόνο αν η μάνα σου είναι Εβραία. Αυτοί οι άνθρωποι λοιπόν μακριά από τον τόπο τους (αλλά με την εθνική τους ταυτότητα ζωντανή και ακέραιη) και συχνά υπό διωγμό (ο Χίτλερ δεν ήταν ο πρώτος), πως αλλιώς θα μπορούσαν να επιβιώσουν αν δεν ανέπτυσσαν το εμπόριο; Μην ξεχνάτε επίσης πως προέρχονται από μια περιοχή με παράδοση στο εμπόριο. Φοίνικες, Χετταίοι, Φιλισταίοι, Άραβες κλπ ήταν δεινοί έμποροι. Έχω δει επίσης [βιβλία](http://www.amazon.com/Jewish-Wisdom-Business-Success-Lessons/dp/0814412742) που διατείνονται πως το ιερό βιβλίο των Εβραίων, η Τορά (η παλαιά διαθήκη δηλαδή) είναι ένα πολύ καλό εγχειρίδιο για το επιχειρείν, αλλά αυτό δεν μπορώ να επιβεβαιώσω αν ισχύει μιας και ποτέ δεν έδωσα σημασία στα θρησκευτικά.

Η Αλήθεια είναι πως η λέξη Εβραίος πέρα από θρησκευτική διάσταση έχει και εθνική. Αφενός είναι λογικό από την στιγμή που δεν υπήρχε για χιλιετίες μια κρατική πλατφόρμα που θα συνένωνε τους ομοεθνείς, τον ρόλο της πλατφόρμας να τον παίξει η θρησκεία, από την άλλη δεν ξέρω ποιες είναι οι προσταγές του ιουδαϊσμού όσον αφορά τον προσηλυτισμό. Φαντάζομαι στον τομέα αυτό δεν πρέπει να τα πάει και τόσο καλά, όσο ο χριστιανισμός για παράδειγμα, με αποτέλεσμα η εβραϊκή θρησκεία να περιοριστεί κατά κύριο λόγο στα νοητά όρια ενός έθνους.

Οι Εβραίοι λοιπόν οποιασδήποτε εθνικότητας μέσω της θρησκείας και της παράδοσης τους έχουν ισχυρούς δεσμούς οπότε είτε στην Ελλάδα μένουν, είτε στην Αμερική, είτε στην Αυστραλία, είναι πολύ φυσικό να αισθάνονται συγγένεια με το κράτος του Ισραήλ και δεν υπάρχει τίποτα μεμπτό σ’ αυτό. Το ίδιο λίγο πολύ συμβαίνει και με τους Έλληνες που ζουν στη Γερμανία, στη Κύπρο, στην Αμερική και παντού. Οι εγχώριοι ναζί αρέσκονται σε ηλίθιες ερωτήσεις του στυλ «Σε περίπτωση πολέμου Ελλάδας-Ισραήλ με ποια πλευρά θα ταχθούν οι Εβραίοι;». Την πιο καλή απάντηση την είχα ακούσει από τον μεγάλο Ραφαηλίδη (που δεν ήταν Εβραίος αλλά έκανε μια φοβερή εκπομπή στο New Channel με κάποιον εκπρόσωπο της ελληνικής εβραϊκής κοινότητας του οποίου δεν θυμάμαι το όνομα): «με όποιον έχει δίκιο».

Κανείς λογικός άνθρωπος επίσης δεν μπορεί να αμφισβητήσει πως τον μισό αιώνα και πλέον που διαρκεί η διαμάχη στην εγγύς ανατολή το κράτος του Ισραήλ έχει διαπράξει εγκλήματα (όπως και η αντίθετη πλευρά βεβαίως). Οι Ισραηλινοί από θύματα μετατράπηκαν σε θύτες. Υπάρχουν όμως Εβραίοι σε όλο τον κόσμο και στο ίδιο το Ισραήλ που καταδικάζουν τον πόλεμο, την επιθετικότητα, τις θηριωδίες. Κάποια στιγμή λοιπόν θα πρέπει να σταματήσει ο όρος Εβραίος να κρύβει οποιαδήποτε απαξίωση και να υπονοεί μια θρησκευτική προτίμηση με εθνικά χαρακτηριστικά όπως πολλές άλλες. Ένα σύνολο ανθρώπων όπως πολλά, με αριστερούς και δεξιούς, προοδευτικούς και συντηρητικούς, περισσότερο και λιγότερο θρήσκους, άθεους (αν και θεωρητικά ο όρος «άθεος Εβραίος» είναι αδόκιμος), με εθνική συνείδηση ή χωρίς, πλούσιους και φτωχούς.

Στους καιρούς μας λόγω της οικονομικής ύφεσης ανθίζουν διάφορα άνθη του κακού. Για όλους αυτούς η επινόηση ενός φανταστικού εχθρού είναι θεμελιώδης προκειμένου να διευκολυνθούν στην έγχυση μίσους στις μάζες. Οι Εβραίοι ήταν πάντα ο εύκολος στόχος και ήδη οι διάφοροι Λιακόπουλοι, Βελόπουλοι, Καρατζαφέρηδες, Πλεύρηδες, Μιχαλολιάκοι, Σώρρες και λοιπά φασισταριά δουλεύουν προς αυτήν την κατεύθυνση. Το ’χαν κάνει και οι ομοϊδεάτες τους στο παρελθόν με επιτυχία. Για να μην επαναληφθούν οι θηριωδίες του παρελθόντος νομίζω πως αν παραστεί ανάγκη όλοι ανεξαιρέτως θα πρέπει να αναρτήσουμε ένα κίτρινο άστρο. Για μένα τουλάχιστον θα ’ταν τιμή.
