---
layout: post
title: Εγχειρίδιο οσφυοκαμψίας
description: Και η μικρότερη φυλή στην Αφρική είναι πιο αξιοπρεπής, λιγότερο φοβική από τους νεοέλληνες και έχει καλύτερη μνήμη.
categories:
  - πολιτική
tags: 
  - κίσινγκερ
  - ελλάδα
---

Στην Ελλάδα κυκλοφορεί εδώ και αρκετά χρόνια ένας μύθος που ήρθε να προστεθεί στους πολλούς που μας αποκοιμίζουν αιώνες τώρα. Σύμφωνα με αυτόν φέρεται ο Κίσιγκερ να έχει πει πως «Ο λαός των Ελλήνων είναι αναρχικός και δύσκολος να τιθασευτεί. Γι’ αυτό πρέπει να χτυπηθεί βαθιά στις πολιτιστικές του ρίζες. Τότε ίσως αναγκασθεί να συμμορφωθεί.» κλπ κλπ... Πέρα λοιπόν των αντικειμενικών δεδομένων τα οποία αποδεικνύουν το κατασκευασμένο της παραπάνω δήλωσης (και μπορείτε εύκολα να βρείτε), υπάρχει μέσα σ’ αυτές τις τρεις αράδες κάτι εξόφθαλμα άτοπο, ένα λάθος που βγάζει μάτι και δεν υπάρχει περίπτωση να έχει γίνει από μια αλεπού της εξωτερικής πολιτικής όπως ο Κίσιγκερ. 

Ποιο είναι αυτό; Ο Ελληνικός λαός, ή τέλος πάντων αυτό το συνονθύλευμα που κατοικεί σ’ αυτό το μέρος τα τελευταία 500 χρόνια, όχι μόνο δεν είναι «αναρχικός» και δύσκολος να τιθασευτεί αλλά αντιθέτως είναι φοβικός, υποτελής, εθελόδουλος και χειραγωγείται πανεύκολα. Ένα εγχειρίδιο οσφυοκαμψίας είναι η νέα Ελληνική ιστορία. Βεβαίως και υπάρχουν εξαιρέσεις -κι αν έχει γίνει κάτι καλό σ’ αυτό τον τόπο οφείλεται εν’ πολλοίς σ’ αυτές- αλλά προκύπτουν τα εξής ερωτήματα:

- Ποιος λαός θα ανεχόταν 400 χρόνια σκλαβιάς από τους Τούρκους κι αν δεν υπήρχαν διάφορα «ακραία» στοιχεία (οι εξαιρέσεις που λέγαμε), σε συνδυασμό με τους σχεδιασμούς των μεγάλων της εποχής, θα ήταν ακόμα ραγιάς;
- Ποιος λαός θα ανεχόταν στο σβέρκο του το παπαδαριό (και μάλιστα συνταγματικά) και θα έτρωγε αδιάλειπτα τα παραμύθια περί της «κιβωτού του έθνους» κλπ;
- Ποιος λαός θα ανεχόταν να πληρώνει τέτοια τοκογλυφικά δάνεια για αιώνες;
- Ποιος λαός θα ανεχόταν να του κλέβουν τον πλούτο και να τον διαφεντεύουν 10 οικογένειες πολιτικών και 10 οικογένειες επιχειρηματιών;
- Ποιος λαός δεν θα έκανε ποτέ του ανεξάρτητη εξωτερική πολιτική παρά θα κρυβόταν πίσω από πάτρωνες και «συμμάχους";
- Ποιος λαός θα ανεχόταν πολυετείς και αιματηρές δικτατορίες και μάλιστα από τέτοιου επιπέδου γελοία υποκείμενα όπως ο Πάγκαλος, ο Μεταξάς, ο Παπαδόπουλος;
- Ποιος λαός θα ανεχόταν ο αδερφός, ο φίλος, ο γείτονας, να διώκεται και να υποφέρει σε φυλακές, ξερονήσια και λοιπούς... «Παρθενώνες» για δεκαετίες ολόκληρες;
- Ποιος λαός θα πούλαγε συστηματικά την ψήφο του για ένα διορισμό, έναν ρουσφέτι;
- Ποιος λαός ενώ του πιάνουν κανονικά τον κώλο θα αρέσκοταν σε ψευτονταϊλίκια και λεονταρισμούς για εντελώς ανούσια πράγματα όπως αν η FYROM θα λέγεται «πέρα Μακεδονία» ή «δώθε Μακεδονία", αν ο σφαγέας των λαών και «εκπολιτιστής» με το ζόρι Αλέξανδρος ήταν Έλληνας κι αν στην ταυτότητα θα αναγράφεται το θρήσκευμα;
- Ποιος λαός θα ανεχόταν να τον απειλούν απροκάλυπτα και να τον τρομοκρατούν με χρεοκοπίες, τιμωρίες, αποπομπές κλπ και να ορίζουν την τύχη του χωρίς καν να τον ρωτούν;
- Ποιος λαός θα ανεχόταν πρωθυπουργούς όπως ο Σημίτης, ο Καραμανλής, ο ΓΑΠ, ο Παπαδήμος, ο Σαμαράς, ο Τσίπρας (για να σταθώ μόνο στην τελευταία εικοσαετία);
- Ποιος λαός που έχει υποφέρει τόσα από τον ναζισμό θα ψήφιζε τους πολιτικούς απογόνους των ναζί και των συνεργατών τους και μάλιστα θα τους καμάρωνε στα υπουργικά έδρανα;

Μην το ψάχνετε. Και η μικρότερη φυλή στην Αφρική είναι πιο αξιοπρεπής, λιγότερο φοβική από τους νεοέλληνες και έχει καλύτερη μνήμη. Βλέπετε ο δογματικός διαποτισμός με επίκεντρο τον φόβο ξεκινάει από τα γεννοφάσκια μας: παραδόσεις, οικογένεια, εκκλησία, σχολείο. Και φτάσαμε στο σημείο σήμερα να επιτρέπουμε να μας τρομοκρατούν όλα αυτά τα καθάρματα που από τηλεοράσεως μας κουνάνε το δάχτυλο επιδεικτικά: «Θα επιστρέψουμε στη δραχμή, θα πτωχεύσουμε, θα χρεοκοπήσουμε, θα καταστραφούμε!». Και φτάσαμε στο σημείο να συζητάμε πως θα καταστρέψουμε τις επόμενες γενιές προκειμένου να ξεπληρώσουμε τους τοκογλύφους. Λες και με τη δραχμή κι έξω από την ΕΕ πεινάγαμε, δεν είχαμε ηλεκτρικό και ζούσαμε σε σπηλιές.

Πραγματική υπηρεσία στον τόπο θα προσφέρει όποιος καταφέρει να διώξει, έστω και κατ’ ελάχιστο, τον φόβο από αυτό το κοπάδι και να πλάσει καινούργιους Έλληνες λιγότερο φοβισμένους και περισσότερο αξιοπρεπείς από μας. Κι αυτό πριν «ποτίσει» το DNA. Δεν ξέρω πόσος χρόνος χρειάζεται για μια αλλαγή στην εξελικτική διαδικασία. Ίσως είναι ήδη αργά. «Ξεφοβηθείτε!», αυτό νομίζω πρέπει να είναι το σύνθημα του αύριο.