---
layout: post
title: Η γη της επαγγελίας
description: Είναι κάποια διαστήματα στην ζωή που απλά μ’ αρέσει να παρατηρώ τα πράγματα χωρίς κρίσεις, χωρίς σχόλια, χωρίς επεξεργασία καν, κρυμμένος πίσω από λεπτές γραμμές και όρια.
categories:
  - προσωπικά
tags: 
  - wittgenstein
---

«Mister I ain't a boy, no I'm a man and I believe in a promised land.»

Είναι κάποια διαστήματα στην ζωή που απλά μ’ αρέσει να παρατηρώ τα πράγματα χωρίς κρίσεις, χωρίς σχόλια, χωρίς επεξεργασία καν, κρυμμένος πίσω από λεπτές γραμμές και όρια. Σαν πρόσφυγας πολέμου σέρνομαι κάτω από αυτά περνώντας από την μια μεριά στην άλλη και αντίστροφα. Επίπονη διαδικασία που απαιτεί καμουφλάζ και εξοικείωση με τις λάσπες. Από καμουφλάζ ξέρω, όπως και οι περισσότεροι της γενιάς μου. Για τους γονείς μας αρκούσε το να φαινόμαστε «εντάξει». Το αν ήμασταν «εντάξει» δεν ενδιέφερε και πολύ, όπως κι άλλα πράγματα εξάλλου. 

Ένας φίλος μου ’λεγε πριν λίγο καιρό «δεν θυμάμαι τον πατέρα μου να μ’ έχει πάρει ποτέ αγκαλιά». Εγώ δεν θυμάμαι να ’χω συζητήσει ποτέ με τους γονείς μου για κάτι που μ’ απασχολούσε πραγματικά. Αν ήταν καλοί οι βαθμοί στο σχολείο γι’ αυτούς σήμαινε ότι είναι και όλα καλά στη ζωή μου. Ποτέ δεν θυμάμαι να ένιωσα ασφάλεια στα πλαίσια της οικογένειας κι ας μου παρείχε όσα μπορούσε. Μοναξιά το κυρίαρχο συναίσθημα. Ακόμα με ακολουθεί. Και ταξίδια. Ατέλειωτα ταξίδια στις ερημιές της Αμερικής, σε «rattlesnake speedways» της Γιούτα με οδηγό τον Springsteen και συνοδοιπόρους τον Fogerty, τον Dylan, τον Χακ Φιν και τον Λούκυ Λουκ.

Κι από δίπλα ένα σωρό αγύρτες που έψαχναν για πελατεία: πολιτικοί, κόμματα, έμποροι, παπάδες, στρατός. Τους περισσότερους μας «τσίμπησαν». Κάποιοι έφυγαν και ξέφυγαν. Χωρίς κανέναν να σου ανοίξει τα μάτια ή πέφτεις αμαχητί στο λάκκο ή καταλήγεις στο ψυχιατρείο. Μάθε, διάβασε, κατανάλωσε, υπηρέτησε, χαιρέτα, προσκυνά, σώπασε, μίλα, πήδα, φάε, μη τρως, χειροκρότησε. Διδαχές, συμβουλές, προτροπές, παραινέσεις, διαταγές, πρέπει, πρέπει, πρέπει... Βέβαια φρόντιζαν να μας χρυσώνουν το χάπι. Και τηλεόραση είχαμε και μπάλα και τσόντες κι αργότερα κινητά, αυτοκίνητα, κομπιούτερ και σπίτια γεμάτα με άχρηστα πράγματα. Ακριβώς όπως τα ’λεγε ο Lennon: «keep you doped with religion and sex and TV and you think you’re so clever and classless and free».

Στα παιδιά μου δεν θέλω να «διδάξω» τίποτα. Δεν ξέρω και πολλά άλλωστε. Μου αρκεί να τους μάθω ποδήλατο, να κάνουμε πλάκες, να ζωγραφίζουμε, να διαβάζουμε παραμύθια, να μιλάμε, να λέμε τραγούδια, να παίζουμε μπάλα, να φτιάχνουμε κάστρα από άμμο στην παραλία. Η συναισθηματική ισορροπία κι η ασφάλεια είναι νομίζω το καλύτερο που μπορώ να τους προσφέρω προκειμένου να μην την αναζητούν αργότερα σε δισκία των Xmg με συνταγή ψυχιάτρου. Κι οι αγύρτες που ανέφερα πριν ψάχνουν αφενός μεν για ηλίθιους, αφετέρου δε για ανθρώπους ευαίσθητους, συναισθηματικά μετέωρους, προσφέροντάς τους την ασφάλεια της αγέλης, του κοπαδιού.

Κάπου εκεί λίγο πριν τα 20 προσπαθούσα να διαβάσω Wittgenstein. Με αφορμή την περίφημη «κοίτη της σκέψης» του, έγραψα ένα εντελώς χαζό τραγούδι στα αγγλικά (τότε θεωρούσα ασύμβατες τις έννοιες ροκ και ελληνική γλώσσα) το οποίο το παίζαμε, μαζί με άλλα, σε διάφορα παρτάκια χωρίς βέβαια ποτέ κανείς να καταλάβει ή να δώσει σημασία στο τι έλεγε. «Now you know, you’ve got to follow the riverbed of thought running through your mind.» Κάπως έτσι έλεγε στο ρεφρέν. Το θυμίζω στον Κώστα που έπαιζε μπάσο τότε. Αυτός είναι και η αφορμή για όλη την προηγηθείσα λογοδιάρροια. Και του το θυμίζω μαζί με μια απορία. Μα τώρα ρε μαλάκα, στα σαρανταφεύγα;

<div class="yt-video" style="position:relative;height:0;padding-bottom:56.25%"><iframe src="https://www.youtube.com/embed/A6I9BQzI4WE" width="640" height="360" frameborder="0" style="position:absolute;width:100%;height:100%;left:0" allowfullscreen></iframe></div>