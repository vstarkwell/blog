---
layout: post
title: Joan Crawford
description: Η ιστορία πίσω από τους στίχους.
categories:
  - μουσική
tags: 
  - 80s
  - blue-öyster-cult
  - joan-crawford
---

Οι Blue Öyster Cult κυκλοφόρησαν το πρώτο τους άλμπουμ τη χρόνια που γεννήθηκα, το 1972. Μια δεκαετία σχεδόν αργότερα βγήκε το άλμπουμ «Fire of Unknown Origin». Σ’ αυτό συμπεριλαμβάνεται το τραγούδι «Joan Crawford» που μου άρεσε πολύ όταν ήμουν πιτσιρικάς κι ακόμα μ’ αρέσει. Δεν μπορούσα όμως να βγάλω νόημα με τους στίχους οι οποίοι μου φαινόταν λίγο... ό,τι να ’ναι. Οποιοσδήποτε τους διαβάσει θα βγάλει νομίζω το ίδιο συμπέρασμα πολύ περισσότερο ένα παιδί. Και το θέμα είναι κυρίως που κολλάει η Joan Crawford που... «σηκώθηκε απ’ τον τάφο» με όλα τα υπόλοιπα.

Junkies down in Brooklyn are going crazy / They’re laughing just like hungry dogs in the street / Policemen are hiding behind the skirts of little girls / Their eyes have turned the color of frozen meat

No, no no no ...  Joan Crawford has risen from the grave

Catholic schoolgirls have thrown away their mascara / They chain themselves to the axles of big Mack trucks / The sky is filled with hurt and shivering angels / The fat lady lives! Children, start your trucks!

No, no no no ...  Joan Crawford has risen from the grave

Εντελώς τυχαία πολλά χρόνια μετά (το ’96-’97 κάπου εκεί) χαζεύοντας σε ένα ξενόγλωσσο βιβλιοπωλείο στο κέντρο της Αθήνας ανακάλυψα το βιβλίο κάποιας Christina Crawford με τίτλο «Mommie Dearest». Το όνομα Christina ήταν το κλειδί της αποκωδικοποίησης των στίχων των BOC. Σε κάποια γέφυρα του τραγουδιού μπορείς να ακούσεις τα εξής ψιθυριστά λόγια.

Christina, mother’s home... Christina... Come to Mother... Christina...

Η Christina ήταν η θετή κόρη της Joan Crawford, το ένα από τα τέσσερα παιδιά που υιοθέτησε. Σύμφωνα με τα όσα γράφει στο βιβλίο της το οποίο πρωτοκυκλοφόρησε το 1978, ένα χρόνο μετά το θάνατο της μητέρας της, η Joan Crawford της ασκούσε συστηματικά ψυχολογική και φυσική βία.

Το βιβλίο της Christina Crawford έγινε ταινία με πρωταγωνίστρια την Faye Dunaway το 1981, την ίδια χρόνια που κυκλοφόρησε και το τραγούδι. Η κυκλοφορία του τραγουδιού όμως προηγήθηκε μερικούς μήνες όποτε προφανώς έμπνευση για τους BOC αποτέλεσε το βιβλίο και όχι η ταινία.

Δεν ξέρω τι είδους ψύχωση είχε η Joan Crawford (η οποία ήταν αναμφίβολα σπουδαία ηθοποιός) και ξεσπούσε στο παιδί. Κάποιος ειδικός αν δει την πιο χαρακτηριστική ίσως σκηνή της ταινίας, αυτή με τις «[συρμάτινες κρεμάστρες](https://www.youtube.com/watch?v=e0ksk_ko_6g)», φαντάζομαι θα καταλάβει πέντε πράματα.

Υπάρχει όμως και η άποψη που λέει πως επειδή η Joan Crawford αποκλήρωσε την Christina καθώς και άλλο ένα από τα παιδιά της και άφησε όλη την περιουσία της μόνο στα δύο από τα τέσσερα, αυτή έγραψε αυτό το βιβλίο αφενός μεν για να εκδικηθεί την μητέρα της αφετέρου δε για να τα κονομήσει.

Όπως και να ’χει εγώ θυμάμαι σαν τώρα την χαρά που πήρα όταν ανακάλυψα την ιστορία πίσω από τους στίχους και σκέφτομαι με ποσό απλά πράγματα χαιρόμασταν τότε. Εντάξει, εντάξει σκάω. Άρχισα πάλι να θυμίζω Ζάχο Χατζηφωτίου.

<div class="yt-video" style="position:relative;height:0;padding-bottom:75.0%"><iframe src="https://www.youtube.com/embed/ARzj2AblBWQ?ecver=2" width="480" height="360" frameborder="0" style="position:absolute;width:100%;height:100%;left:0" allowfullscreen></iframe></div>
