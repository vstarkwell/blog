---
layout: post
title: Μάνος Λοίζος
description: Ο Μάνος Λοϊζος ήταν ο πιο «επιδραστικός» καλλιτέχνης στο χώρο του Ελληνικού τραγουδιού το δεύτερο μισό του 20ου αιώνα.
categories:
  - μουσική
tags: 
  - έντεχνο
  - 70s
  - λοίζος
---

Ο Μάνος Λοίζος πέθανε σε ένα νοσοκομείο της Μόσχας πριν από 34 ακριβώς χρόνια, στις 17 Σεπτεμβρίου του 1982. Για όσους ασχολούνται με το Ελληνικό τραγούδι ήταν ένας σπουδαίος συνθέτης, ένας γνήσιος μελωδιστής (μαζί με τον Χατζιδάκι ίσως οι δύο καλύτεροι). Για όσους ψάχνουν τα πράγματα λίγο παραπάνω, ο Μάνος Λοϊζος ήταν ο πιο «επιδραστικός» καλλιτέχνης στο χώρο του Ελληνικού τραγουδιού το δεύτερο μισό του 20ου αιώνα. Όσο κι αν φαίνεται παράξενο σε κάποιους (πιο επιδραστικός ο Λοϊζος απ’ τον Χατζιδάκι και τον Θεοδωράκη;), αυτή είναι η αλήθεια.

Το καλλιτεχνικό ξεκίνημα του Μάνου Λοϊζου ταυτίστηκε με τα πρώτα χρόνια της «Μίνως Μάτσας και Υιός», της εταιρείας που αποτέλεσε την διάδοχο της ODEON, όταν ο γερο-Μάτσας αποσύρθηκε και τα ηνία ανέλαβε ο γιος του Μάκης. Ο δαιμόνιος νεαρός προσπάθησε να επιβάλει τον Λοϊζο ως «απάντηση» στον Ξαρχάκο και την Columbia. Και η συνταγή του βγήκε. Ο Λοϊζος έκανε εξαιρετική δουλειά και έδεσε θαυμάσια με τον Λευτέρη Παπαδόπουλο. Οι τρεις δίσκοι που έβγαλε το δίδυμο, 1968 «Ο Σταθμός», 1970 «Θαλασσογραφίες», 1972 «Να ‘χαμε τι να ‘χαμε», αποτελούν ορόσημα για τον νεοελληνικό πολιτισμό και είχαν τεράστια απήχηση και εμπορική επιτυχία (κάπου ενδιάμεσα κυκλοφόρησε και το soundtrack της «Ευδοκιάς» σε μουσική του Λοϊζου).

Η καινούργια εταιρεία λοιπόν, που αργότερα κυριάρχησε και καθόρισε τα πράγματα στο Ελληνικό τραγούδι, «χτίστηκε» πάνω στον Λοϊζο ο οποίος και λόγω του καλλιτεχνικού του αναστήματος, αλλά και της προσωπικότητάς του (ήταν ένας γοητευτικός, μποέμ, τύπος), αποτέλεσε τον μέντορα για σχεδόν όλη την νέα γενιά συνθετών, τραγουδιστών, παραγωγών, μουσικών και φυσικά είδωλο για τον κόσμο. Νταλάρας, Αλεξίου, Παπακωνσταντίνου, Γαλάνη, Παπαδόπουλος, Ρασούλης, Λάδης, Νικολόπουλος, Βαρδής, Θεοφίλου, κ.α. αποτέλεσαν μια «παρέα» με επίκεντρο τον Λοϊζο. Και την ιστορία την δημιουργούν, ως γνωστόν, οι παρέες.

Οι περισσότεροι από τους σημερινούς συνθέτες (καλοί-κακοί δεν έχει σημασία) έχουν ως κύρια αναφορά τον Λοϊζο: Θ. Παπακωνστανίνου, Μάλαμας, Μαχαιρίτσας, Πορτοκάλογλου, Πασχαλίδης, Πλιάτσικας κλπ. Το σύγχρονο ελληνικό τραγούδι, κατά το μεγαλύτερο μέρος του, είναι «Λοϊζικό» και λιγότερο «Χατζιδακικό», ή «Θεοδωρακικό». Βέβαια για το ότι οι περισσότεροι από τους καλλιτεχνικούς του επιγόνους είναι β’ διαλογής (μη σου πω και γ’), δεν ευθύνεται ο Λοϊζος, όπως δεν ευθύνεται και ο Χατζιδάκις για τους δικούς του (που δεν είναι κι αυτοί λίγοι).

Η επιδραστικότητα του Λοϊζου παίρνει μεγαλύτερες διαστάσεις αν λάβετε υπόψιν τρία γεγονότα. α) Είχε μόνο βασικές μουσικές γνώσεις. Ο Ζαμπέτας κάπου στην βιογραφία του γράφει για παράδειγμα πως «μαύρο πιάνο ήξερε». Είχε όμως το έμφυτο χάρισμα να σκαρώνει σπουδαίες μελωδίες. β) Ήταν ολιγογράφος. Κάποιοι τον χαρακτηρίζουν «τεμπέλη», άλλοι τελειομανή μέχρι αηδίας. Όπως και να ‘χει, δεν πρέπει να μας έχει αφήσει πάνω από 150 τραγούδια. γ) Πέθανε πολύ νέος πριν κλείσει τα 45 κι ο «μύθος» του δημιουργήθηκε με σκάρτα 15 χρόνια καριέρας μόνο!

Ο Λοϊζος κάποια στιγμή βαρέθηκε να αποτελεί την «κότα που κάνει τα χρυσά αυγά» για τον Μάτσα. Βαρέθηκε την μανιέρα. Τον πήρε και το ρεύμα της μεταπολίτευσης. Καλλιτεχνικά ήθελε να εξερευνήσει άλλους δρόμους. Άφησε το λαϊκό τραγούδι για το πολιτικό και την μπαλάντα. Βέβαια αυτό δεν στοίχισε καθόλου στον Μάτσα (αντιθέτως), μιας και ότι έπιανε με τα χέρια του ο Λοϊζος γινόταν χρυσός. Και οι πολιτικοί του δίσκοι και οι πιο «έντεχνοι» πούλησαν σαν τρελοί. Κάποια στιγμή αργότερα έκανε έναν ακόμα λαϊκό δίσκο με τεράστια εμπορική επιτυχία, «Τα Τραγούδια της Χαρούλας», στον οποίον όμως κάποιος μπορεί να διακρίνει κάποιες χαριτωμένες, μάλλον, αναστολές και προκαταλήψεις απέναντι στις κλασικές λαϊκές φόρμες (π.χ. αντί για μπουζούκια χρησιμοποιήθηκαν τζουράδες).

Χωρίς να παραβλέπω πως ο Λοϊζος έγραψε ωραία πολιτικά τραγούδια και μπαλάντες, προσωπικά μου αρέσει περισσότερο η λαϊκή του «πλευρά». Για παράδειγμα θεωρώ το Δελφίνι-Δελφινάκι ένα απ’ τα πιο «φρέσκα» και τρυφερά τραγούδια που γράφτηκαν ποτέ.

<div class="yt-video" style="position:relative;height:0;padding-bottom:75.0%"><iframe src="https://www.youtube.com/embed/jAfU8Ed60Ik?ecver=2" width="480" height="360" frameborder="0" style="position:absolute;width:100%;height:100%;left:0" allowfullscreen></iframe></div>
