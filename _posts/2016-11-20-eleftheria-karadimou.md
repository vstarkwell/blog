---
layout: post
title: Ελευθερία Καραδήμου
description: Η φύση αγνοεί τον όρο «τελειότητα».
categories:
  - trash-tv
tags: 
  - series-balkans
  - ελευθερία-καραδήμου
  - σύμπλεγμα-της-αράχνης
---

Τώρα που τα κινητά έχουν αξιοπρεπέστατες κάμερες δοκιμάστε να φτιάξετε μια πολύ μικρή ταινιούλα με υπόθεση, διάρκειας 2-3 λεπτών, όχι παραπάνω. Ακούγεται εύκολο έτσι δεν είναι; Προσπαθήστε το. Αν δεν κρύβετε μέσα σας έναν Γκοντάρ το πιθανότερο είναι πως θα θέλετε να αυτοκτονήσετε όταν δείτε το αποτέλεσμα. Τόσο, μα τόσο δύσκολο, είναι. Η Ελευθερια Καραδημου όμως με πενιχρά μέσα φτιάχνει ολόκληρες σειρές πολλών ωρών αποτελούμενες από εκατοντάδες σκηνές και χιλιάδες πλάνα. Και κάνει τα πάντα: το σενάριο, την παραγωγή, την σκηνοθεσία, την εικονοληψία, το μοντάζ, γράφει τους στίχους των τραγουδιών, παίζει η ίδια και δεν ξέρω κι εγώ τι άλλο.

Οι σειρές της Ελευθερίας Καραδήμου έχουν ατέλειες. Κάπου το λες και λογικό μιας και πρόκειται για «one woman show» χωρίς budget και με ερασιτέχνες ηθοποιούς. Οι ατέλειες όμως πέρα από ότι τους προσδίδουν έναν cult χαρακτήρα είναι ταυτόχρονα και η δύναμή τους. Αν κάτι λείπει από τις ελληνικές σειρές εδώ και πάρα πολλά χρόνια είναι ο αυθορμητισμός, η φρεσκάδα, το πάθος και το «ψώνιο» του ερασιτέχνη, η ειλικρίνεια των προθέσεων. Μπουχτίσαμε από τον στιλιζαρισμένο, τυποποιημένο επαγγελματισμό των μετρίων.

Η γνωριμία με την Ελευθερία Καραδήμου και ο διάλογος με το κοινό που έγινε σήμερα στα πλαίσια του Series Balkans αποτέλεσε μια ιδιαίτερα ευχάριστη έκπληξη για μένα. Κι αυτό γιατί είδα έναν άνθρωπο απόλυτα συνειδητοποιημένο, που πατάει γερά στα πόδια του, με συγκρότηση, με ευρεία  σκέψη, με ωραίο λόγο και αίσθηση του χιούμορ. Το ίδιο καλή εντύπωση αποκόμισα και από τις κόρες της Νανά Ασημίδου και Εβιτα Ασημίδου που πρωταγωνιστούν στα περισσότερα σήριαλ. Άνθρωποι ακομπλεξάριστοι, ανοιχτόκαρδοι κι απλοί.

Ιδιαίτερα σημαντικό είναι το ότι η Καραδήμου ζει και δημιουργεί στην Καβάλα. Η απόσταση από τα τηλεοπτικά κυκλώματα της πρωτεύουσας της επιτρέπει να βλέπει τον κόσμο με μια διαφορετική ματιά κι αυτό περνάει μέσα στις σειρές της. Αυτό που περνάει επίσης είναι η αγάπη για τον τόπο της. Η Καβάλα νομίζω της οφείλει ένα ευχαριστώ και κυρίως την έμπρακτη υποστήριξη μιας και πάρα πολλοί Έλληνες (και όχι μόνο) γνώρισαν την πόλη, την Θάσο αλλά και την ευρύτερη περιοχή από τις σειρές της.

Αν η Καραδήμου είχε γεννηθεί σε μια πιο σοβαρή χώρα σήμερα θα ήταν σίγουρα μια φτασμένη κινηματογραφίστρια. Παρότι όμως είχε την ατυχία να γεννηθεί στην Ελλάδα, παρότι ζει και εργάζεται σε μια επαρχιακή πόλη, παρότι κάνει το χόμπι της με μεγάλες δυσκολίες και χωρίς «πλάτες», είναι σίγουρα καλύτερη από διάφορους καθιερωμένους μεν ατάλαντους δε, που έχουν δημιουργήσει περιουσία και όνομα μόνο και μόνο εξαιτίας των δημοσίων σχέσεων και της ικανότητάς τους να πουλάνε μούρη. (Όποιος θέλει ονόματα είμαι στην διάθεσή του.)

Οι σειρές της Ελευθερίας Καραδήμου καθρεφτίζουν την ίδια την ύπαρξη μιας και τίποτα δεν είναι «τέλειο» στο σύμπαν. Η φύση αγνοεί τον όρο «τελειότητα»...
