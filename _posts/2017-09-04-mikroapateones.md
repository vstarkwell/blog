---
layout: post
title: Μικροαπατεώνες
description: Μην μασάτε περί ταλέντου, κλίσης, καλλιτεχνικού οίστρου και τοιαύτα.
categories:
  - προσωπικά
tags: 
  - κιθάρα
  - 80s
---

Πρέπει να ήμουν 7, 8 χρονών όταν η μάνα μου αποφάσισε (για δικούς της λόγους) να με γράψει στο ωδείο για να μάθω κιθάρα. Τις πιο βαρετές ώρες της ζωής μου πέρασα εκεί μέσα ανυπομονώντας πότε θα τελειώσει το μάθημα για να πάω να παίξω μπάλα. Έτσι τα πρώτα χρόνια ουσιαστικά πήγαν χαμένα. Πολύ κρίμα γιατί είχα έναν εξαιρετικό δάσκαλο τον Θανάση Τσιπινάκη, ο οποίος δίδασκε και βιολί και δυστυχώς πέθανε νέος (πάντα με το τσιγάρο στο χέρι o κος Θανάσης). Αλλά τόσο μου ’κοβε... Το ενδιαφέρον μου για την κιθάρα ανέβηκε κατακόρυφα (το ίδιο και η libido) όταν στη θέση του κυρίου Θανάση ήρθε η κυρία Νίκη η οποία ήταν νεότατη, μελαχρινή, με ωραία πόδια και μύριζε υπέροχα. Ο πρώτος μου μεγάλος έρωτας στα 10. 

Για να είμαι ειλικρινής γραμμένη την είχα την κιθάρα αλλά προκειμένου να πουλήσω μούρη στην κυρία Νίκη και να κερδίσω το ενδιαφέρον της άρχισα να μελετάω. Η μάνα μου σταυροκοπιόταν για το πως ξαφνικά το παιδί από ποδοσφαιριστής αποφάσισε να τη δει κιθαριστής. Κι η έκπληξη κι η καχυποψία της γι’ αυτή τη μεταστροφή ήταν τέτοια που δεν την άφηνε και να πολυχαρεί. Όμως εγώ μελετούσα τόσο τα του ωδείου όσο και άλλα βιβλία που κατάφερνα να βρίσκω από δω κι από κει, κυρίως από τον κουρέα απέναντι από τη Μητρόπολη στον οποίο ξυρίζονταν ο πατέρας μου κι ήταν δεινός μουσικός.

Μετά από ένα χρόνο η κυρία Νίκη έφυγε κι εγώ, αφού συνήλθα σύντομα από την ερωτική απογοήτευση, μίσησα θανάσιμα τη χοντρή διευθύντρια του ωδείου μαζί και την κιθάρα. Όμως, αν και παράτησα το ωδείο, η ζημιά είχε συντελεστεί. Είχα γίνει πια καλός. Πως o Woody Allen και οι φίλοι του στους «Μικροαπατεώνες» (Small Time Crooks) έγιναν πλούσιοι χάρη στα μπισκότα που πουλούσε το μαγαζί-βιτρίνα ενώ αυτοί στο υπόγειο έσκαβαν τούνελ για να ληστέψουν την τράπεζα; Κάπως έτσι.

Στο γυμνάσιο κάποια στιγμή έκανα τη διαπίστωση πως με την κιθάρα μπορούσες να βγάλεις γκόμενα οπότε άρχισα να ξαναπαίζω. Διαφορετικά πράγματα βέβαια γιατί καλός ο Carcassi, ο Sagreras κι ο Segovia, αλλά ο απώτερος σκοπός απαιτούσε rock και heavy metal. Παράτησα το κλασσικό παίξιμο με τα δάχτυλα κι άρχισα να παίζω με πένα. Ο σκοπός... άργησε κάπως να επιτευχθεί. Έπρεπε να περιμένω μέχρι την πρώτη λυκείου αλλά το παράξενο ήταν πως σύντομα τον ξεπέρασα κι άρχισα να δείχνω ενδιαφέρον για τη μουσική με έναν εμμονικό, αυτιστικό μάλιστα τρόπο. Μελετούσα κιθάρα με τις ώρες, έγραφα τραγούδια (ο Θεός να τα κάνει) κι άρχισα να παίζω στα πρώτα γκρουπάκια. Κι όλα αυτά από περιέργεια, από ενδιαφέρον για το πως προκύπτουν οι κλίμακες, πως ο Knophler παίζει το Sultans of Swing κι εγώ δεν μπορώ, πως σχηματίζονται οι συγχορδίες, γιατί αυτό κι όχι το άλλο ακόρντο και τα ρέστα.

Κιθάρα έμαθα ουσιαστικά όταν, μετά τις πανελλήνιες, πήρα των οματιών μου κι ήρθα στην Αθήνα. Παράλληλα με την σχολή γράφτηκα (οικειοθελώς αυτή τη φορά) στο ωδείο. Η μάνα μου, σε αντίθεση με τον παρελθόν, σκύλιασε που «παραμελούσα την σχολή που θα μου δώσει να φάω», που «χάλαγα τα λεφτά μου στα ωδεία» κλπ. Ένα «εσύ δεν φαγώθηκες να μάθω κιθάρα;» αρκούσε για να τη μπλοκάρει (προσωρινά μόνο). Εκτός του ωδείου, η επαφή με άλλους μουσικούς, η συμμετοχή σε συγκροτήματα, η τριβή με πρόβες και live, οι συναυλίες που παρακολουθούσα, ήταν το εισιτήριο για έναν υπέροχο καινούργιο κόσμο.

**Συμπέρασμα**: Μην μασάτε περί ταλέντου, κλίσης, καλλιτεχνικού οίστρου και τοιαύτα. Ανεξαρτήτως πως καταλήγουν, όλα στην αρχή για το φουστάνι γίνονται (ή για το παντελόνι, ό,τι προτιμάει ο καθένας, η καθεμία).

<div class="yt-video" style="position:relative;height:0;padding-bottom:56.25%"><iframe src="https://www.youtube.com/embed/L1LchP5xnZI" width="640" height="360" frameborder="0" style="position:absolute;width:100%;height:100%;left:0" allowfullscreen></iframe></div>