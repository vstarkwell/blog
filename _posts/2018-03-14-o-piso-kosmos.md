---
layout: post
title: Ο πίσω κόσμος
description: Η κυρα-Βούλα είχε πολύ κατασταλαγμένες απόψεις για τον κόσμο. Υπήρχε ο «μπροστά κόσμος» ο οποίος τελείωνε κάπου στο Ζάντε, όπου είχε πάει κάποτε να προσκυνήσει τον άγιο και υπήρχε κι ο «πίσω κόσμος» όπου βρισκόταν η Αμερική, η Αυστραλία, η Γερμανία, η Ρόδος, η Θεσσαλονίκη, η Αραπιά, όλες μαζί ατάκτως ερριμμένες.
categories:
  - προσωπικά
tags: 
  - 
---

Τα χρόνια της κυρα-Βούλας φαίνονταν στο σχήμα που είχε πάρει το σώμα της κι άρχιζε πλέον να μοιάζει με κεφαλαίο γάμα. Κατά τα άλλα ήταν αεικίνητη, εύστροφη και αθυρόστομη, με το πρόστυχο αστείο πάντα στο στόμα, που όμως δεν ενοχλούσε παρά σ’ άφηνε μ’ ένα -αμήχανο πολλές φορές- χαμόγελο. Για παράδειγμα, προσφιλής της προσφώνηση για όλα τα αρσενικά ήταν το «πτσαράμ’». Ήταν κοντά στα 80 και συνέχιζε να κάνει αγροτικές δουλειές που απαιτούσαν και δύναμη και αντοχή και τα κατάφερνε μια χαρά. Όλο τον κάμπο τον γύρναγε με τα πόδια κρατώντας ένα ξεφλουδισμένο ξύλο με ρόζους που χρησιμοποιούσε για μαγκούρα.

Η κυρα-Βούλα είχε 7 παιδιά αν και πρέπει να γέννησε πάνω από 10. Από κάποιο καπρίτσιο της μοίρας 4 από τα παιδιά της κατέληξαν στην Αυστραλία (ένα στην Αθήνα και δύο μόνο έμειναν στο χωριό). Κάπου εδώ μη ξεχάσω να αναφέρω πως η κυρα-Βούλα είχε πολύ κατασταλαγμένες απόψεις για τον κόσμο. Υπήρχε ο «μπροστά κόσμος» ο οποίος τελείωνε κάπου στο Ζάντε, όπου είχε πάει κάποτε να προσκυνήσει τον άγιο και υπήρχε κι ο «πίσω κόσμος» όπου βρισκόταν η Αμερική, η Αυστραλία, η Γερμανία, η Ρόδος, η Θεσσαλονίκη, η Αραπιά, όλες μαζί ατάκτως ερριμμένες.

Αρχές του ’70 λοιπόν πήγε το πρώτο από τα τέσσερα παιδιά στην Αυστραλία και τράβηξε σύντομα και τα υπόλοιπα τρία προκειμένου να εξασφαλίσουν ένα κομμάτι ψωμί. Έτσι γινόταν τότε. Κι έμειναν εκεί, έκαναν οικογένειες κι έριξαν μαύρη πέτρα πίσω τους. Έστελναν όμως κατά καιρούς κάνα δεματάκι στη μάνα τους. Κάτι μαντήλια, ζακέτες, παντόφλες, σοκολάτες και καραμέλες που μας τις μοίραζε στη γειτονιά. Μέσα σ’ ένα από αυτά τα δέματα ήταν κι ένα μηχάνημα από αυτά που προβλέπουν τον καιρό, λένε την θερμοκρασία, την ώρα και τι άλλο ξέρω ’γω. Τώρα το ότι δεν καταλάβαινε γρι η κυρα-Βούλα από αυτά που έδειχνε το μηχάνημα ήταν αλουνού παπά ευαγγέλιο. Δεν το χρειαζόταν άλλωστε. Είχε τα μερομήνια για τον καιρό, που κατά την γνώμη της ήταν πολύ πιο έγκυρα, και τον ήλιο για την ώρα. Αυτά της έφταναν.

Έλα όμως που το ξυπνητήρι του συγκεκριμένου μηχανήματος χτύπαγε κάθε βράδυ στις 2 τα ξημερώματα. Η κυρα-Βούλα έλεγε πως έτσι της το στείλανε αλλά μάλλον κάποιο από τα εγγόνια της που ζούσαν στο χωριό παίζοντας έβαλε κατά λάθος το ξυπνητήρι. Έτσι, μέσα στην απόλυτη ησυχία της νύχτας του καλοκαιριού που όλοι κοιμόνταν με τα παράθυρα ανοιχτά και στον αέρα υπήρχε μια διάχυτη μυρωδιά ταμπλέτας aroxol, στις δύο ακριβώς, στην απάνω γειτονιά, άκουγες ένα ιδιαίτερα διαπεραστικό μπιμπιμπιπ-μπιμπιμπιπ-μπιμπιμπιπ. Η κυρα-Βούλα ξύπναγε και το έκλεινε αμέσως (ευτυχώς είχε ένα τεράστιο κουμπί στο πάνω μέρος για την δουλειά αυτή) αλλά αυτά τα 3-4 δευτερόλεπτα ήταν αρκετά για να ξυπνήσουν οι γείτονες.

Την ώρα όμως που αυτοί γαμοσταύριζαν γυρνώντας πλευρό η κυρα-Βούλα σηκωνόταν έκανε το σταυρό της και τις μετάνοιες μπροστά στο εικονοστάσι κι άναβε το κεράκι στο ποτήρι δίπλα στην εικόνα του άι-Θανάση. Εκείνη την ώρα έλεγε πως ξυπνούσαν τα παιδιά της στην Αυστραλία να πάνε στη δουλειά και πως το κεράκι, με την διαμεσολάβηση του Αγίου, θα φώτιζε τον δρόμο τους. Γιατί η Αυστραλία έλεγε είναι στον «πίσω κόσμο» κι η νύχτα εκεί είναι μαύρη σα κατράμι.

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/4_eH2fI-jqo" frameborder="0" allow="autoplay; encrypted-media" allowfullscreen style="position:absolute;width:100%;height:100%;left:0"></iframe></div>