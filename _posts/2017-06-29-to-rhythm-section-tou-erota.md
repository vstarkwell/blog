---
layout: post
title: Το rhythm section του έρωτα
description: Τα πιο όμορφα βράδια μας τα περάσαμε σε ένα μικρό Simca, Citroen ή Toyota κάνοντας όσο πιο σιγά μπορούμε για να μη μας πάρουν χαμπάρι μέσα στο μαύρο σκοτάδι.
categories:
  - προσωπικά
  - αμπελοφιλοσοφία
tags: 
  - αισθήσεις
---

Ας υποθέσουμε πως οι πέντε αισθήσεις είναι τα μέλη ενός συγκροτήματος. Η όραση είναι αναμφίβολα ο τραγουδιστής, ο frontman. Αυτός που τραβάει τα περισσότερα βλέμματα και ίσως το περισσότερο «κουπί». Ο κιθαρίστας είναι η ακοή. Πολύς θόρυβος, πολύ φασαρία, πολύ ύφος, βρίσκεται σε μια διαρκή κόντρα με τον τραγουδιστή για το ποιος θα πουλήσει περισσότερη μούρη. Συνέχεια τσακώνονται αυτοί οι δύο μέχρι αηδίας (αυτό που βλέπεις πολλές φορές δε συμπίπτει με αυτό που ακούς).

Ο μπασίστας, ο ντράμερ κι ο οργανίστας, το rhythm section, η backup band, η «γαλαρία» δηλαδή, είναι η γεύση, η όσφρηση και η αφή αντίστοιχα. Σοβαροί, ακίνητοι, σκυφτοί με ένα λίγο αυτιστικό τρόπο πάνω από τα μουσικά όργανα είναι συνήθως τα πιο ήσυχα μέλη, αλλά παράγουν το βασικό, το πρωτογενές υλικό πάνω στο οποίο αναπτύσσεται το τραγούδι. Άντε να κάνουν κάνα γέμισμα κάπου-κάπου, κάνα σόλο στο τσακίρ κέφι.

Ξέρετε όλοι φαντάζομαι πως ο απώτερος σκοπός της τέχνης είναι να βγάλεις γκόμενες. Ξέρετε όμως ποιος βγάζει τις καλύτερες γκόμενες σ’ ένα συγκρότημα; Μα φυσικά η γαλαρία και ιδίως ο μπασίστας. Δεν ξέρω ακριβώς το γιατί. Ίσως επειδή οι μπροστινοί είναι αρκετά απασχολημένοι με την εικόνα τους. Η αλήθεια είναι όμως αυτή.

Έτσι λοιπόν στον έρωτα κερδίζουν η γεύση, η όσφρηση και η αφή. Για σκεφτείτε το φτερωτό θεό χωρίς τις σωματικές γεύσεις και οσμές, χωρίς το άγγιγμα. Αυτές είναι που επηρεάζουν καθοριστικά τη χημεία του. Και πέρα από τον έρωτα. Σκεφτείτε τη ζωή χωρίς τη γεύση της σοκολάτας. Χωρίς την οσμή της γης μετά τη βροχή. Χωρίς το χάδι του γονιού. Τι θα άξιζε ένα ανοιξιάτικο βράδυ χωρίς τη μυρωδιά απ’ το αγιόκλημα; Άραξε στο Μάτσου-Πίτσου και δες την Ανατολή. Κάτσε στη Οία και δες το ηλιοβασίλεμα. Άκου την Casta Diva ή το Παντρεμένοι κι οι Δυο (ό,τι σ’ αρέσει). Όλα είναι λειψά αν δεν κρατάς αγκαλιά ένα γυναικείο κορμί (ή αντρικό, ό,τι γουστάρει ο καθένας).

Τα πιο όμορφα βράδια μας τα περάσαμε σε ένα μικρό Simca, Citroen ή Toyota κάνοντας όσο πιο σιγά μπορούμε για να μη μας πάρουν χαμπάρι μέσα στο μαύρο σκοτάδι. Μισοντυμένοι προσπαθούσαμε «να ενωθούμε» «να γίνουμε ένα» με οδηγούς τη γεύση, την όσφρηση και την αφή. Κι αυτές είναι μνήμες ανεξίτηλες κι όχι εικόνες που ξεθωριάζουν ή ήχοι που σβήνουν. Καμία φορά ενοχλούσε στην πλάτη το χειρόφρενο ή ο λεβιές των ταχυτήτων αλλά κι αυτό ακόμα, κι ο πόνος, είναι μέρος μιας νοσταλγικής πρωτογενούς μνήμης που όπως ένα χαρακτηριστικό bassline δεν ξεχνιέται ποτέ. Ποιος θυμάται τα κιθαριστικά solos;

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/Wz_DNrKVrQ8" frameborder="0" style="position:absolute;width:100%;height:100%;left:0" allowfullscreen></iframe></div>