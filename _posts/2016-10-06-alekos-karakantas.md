---
layout: post
title: Αλέκος Καρακαντάς
description: Πριν από τον Γιάννη Σπάθα ο πρώτος εγχώριος guitar hero ήταν ο Αλέκος Καρακαντάς.
categories:
  - μουσική
tags: 
  - 70s
  - κιθάρα
---

Ψάχνοντας στο YouΤube για κάποιο παλιό Ελληνικό τραγούδι τα αποτελέσματα επέμεναν να μου προτείνουν βίντεο με την Οπισθοδρομική Κομπανία. Αν και μισώ την «ρεμπέτικη αναβίωση» του ’70-’80 και κάτι «οπισθοδρομικές», «αθηναϊκές» και λοιπές κομπανίες τις θεωρώ απαράδεκτες, κλίκαρα ένα βίντεο από κάποια εμφάνιση της Οπισθοδρομικής Κομπανίας στο θέατρο του Οικονομίδη (στο πεδίο του Άρεως) το 1983. Μαζί με τα «νάιλον ντέφια και τα ψόφια κέφια», μαζί με την απλυσιά, το σταυροπόδι, την μαγκιά και το τσιγάρο στο μικρό δάχτυλο, μαζί με την Αρβανιτάκη στην μέση να στριγκλίζει, στο βάθος δεξιά, χωμένη πίσω από ένα μεγάλο συνθεσάιζερ διέκρινα μια γνώριμη σε μένα φιγούρα. Δεν χρειάστηκε να το ψάξω περισσότερο για να το επιβεβαιώσω (το βίντεο ήταν κακής ποιότητας), στα διευκρινιστικά σχόλια από κάτω ανέφερε ξεκάθαρα: Αλέκος Καρακαντάς.

Πριν από τον Γιάννη Σπάθα, ο οποίος από τους περισσότερους θεωρείται (και δικαίως) ο μεγαλύτερος Έλληνας ροκ κιθαρίστας, ο πρώτος εγχώριος guitar hero ήταν ο Αλέκος Καρακαντάς, ο οποίος σε πολύ νεαρή ηλικία ξεκίνησε να παίζει με τους Juniors στις αρχές της δεκαετίας του ’60. Ήταν ο πρώτος που έπαιξε με fuzzbox και καθιέρωσε τον πιο «σκληρό» ήχο. Εκτός από σπουδαίος μουσικός όμως ήταν και φοβερά άτυχος στην ζωή του. Ήταν ο μόνος που επέζησε από το τροχαίο στο οποίο σκοτώθηκε ο Θάνος Σουγιούλ (μέλος κι αυτός των Juniors) και άλλοι 3 άνθρωποι το φθινόπωρο του 1965. Ο Καρακαντάς ο οποίος έμεινε σε κώμα για σχεδόν ένα μήνα, εκτός των άλλων, χτύπησε άσχημα και στο χέρι με αποτέλεσμα να δυσκολεύεται έκτοτε πολύ στο παίξιμο της κιθάρας. Στην συναυλία των Juniors που έγινε στην μνήμη του Σουγιούλ και προς ενίσχυση του Καρακαντά κιθάρα έπαιξε ο Eric Clapton, ο οποίος εκείνο το καιρό βρίσκονταν στην Ελλάδα συνδυάζοντας δουλειά και τουρισμό.

Παρότι ο Καρακαντάς συνέχισε την καριέρα του ως κιθαρίστας (κυρίως στο εξωτερικό) για μια δεκαετία τουλάχιστον ακόμα, παίζοντας πιο πολύ fussion με τους Axis, αλλά και ως session μουσικός, κάπου στα μέσα της δεκαετίας του ’70 τα παράτησε μπλέκοντας με την ηρωίνη. Ξανάρχισε να παίζει για βιοποριστικούς λόγους συνθεσάιζερ πλέον (μιας και το παλιό τραύμα στο χέρι δεν του επέτρεπε να παίξει κιθάρα όπως θα ήθελε) στις αρχές της δεκαετίας του ’80, εξού και το βίντεο με την οπισθοδρομική κομπανία. Αλλά οι ατυχίες για τον Καρακαντά δεν σταματάνε εκεί: διαδοχικά μέσα-έξω στην ηρωίνη, σοβαρές αρρώστιες, οικονομικά και οικογενειακά προβλήματα. Πριν λίγο καιρό ένας γνωστός που τον είδε μου είπε πως έχει διπλώσει, έχει γίνει «Γ» (κυριολεκτικά) και μοιάζει με 100 χρονών, ενώ δεν πρέπει να είναι 70.

Ο μεγάλος Άκης Πάνου όταν έπαιζε στα 9/8 έβαζε στην πρώτη σειρά τους μουσικούς και πίσω από τους μουσικούς, στην δεύτερη σειρά, τους τραγουδιστές. Κάτι ήξερε...

ΥΓ. Στο Ντοκιμαντέρ του Μποσκοϊτη «Ζωντανοί στο Κύτταρο» σε μια πολύ συγκινητική σκηνή ο Καρακαντάς παίζει κιθάρα μετά από πολλά χρόνια με μια δανεική Les Paul.

<div class="yt-video" style="position:relative;height:0;padding-bottom:56.25%"><iframe src="https://www.youtube.com/embed/Gbqqm8A45vE?ecver=2" width="640" height="360" frameborder="0" style="position:absolute;width:100%;height:100%;left:0" allowfullscreen></iframe></div>
