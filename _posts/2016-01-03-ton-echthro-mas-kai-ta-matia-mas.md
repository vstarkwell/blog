---
layout: post
title: Τον εχθρό μας και τα μάτια μας
description: Η εχθρότητα δεν είναι μια συγκυριακή κατάσταση στην ζωή των ανθρώπων, αλλά απαραίτητο συστατικό της ίδιας τους της ύπαρξης.
categories:
  - αμπελοφιλοσοφία
tags:
  - 
---

Η εχθρότητα δεν είναι μια συγκυριακή κατάσταση στην ζωή των ανθρώπων, αλλά απαραίτητο συστατικό της ίδιας τους της ύπαρξης. Κι όσο πιο ρηχή, όσο πιο άδεια είναι αυτή η ύπαρξη, τόσο πιο πολλούς εχθρούς χρειάζεται για να γεμίσει. Γιατί ο εχθρός νοηματοδοτεί, δημιουργεί κίνητρο και στόχο. Το Καβαφικό «οι άνθρωποι αυτοί ήσαν μια κάποια λύσις» περικλείει μια ακλόνητη αλήθεια και δίνει στην εχθρότητα μια χαρακτηριολογική, γονιδιακή διάσταση. Οι άνθρωποι έχουμε ανάγκη τους εχθρούς, ή μάθαμε να έχουμε ανάγκη τους εχθρούς («μάθαμε» σε δαρβινικό χρόνο).

Ξεκινώντας απ’ αυτό, το νόημα της φράσης «δείξε μου τον φίλο σου να σου πως ποιος είσαι» αποδίδεται μάλλον καλύτερα από την φράση «δείξε μου τον εχθρό σου να σου πω ποιος είσαι». Ο αριθμός και το είδος των εχθρών είναι ίσως μέτρο της ανθρώπινης αξίας. Σε μια ιδιότυπη δηλαδή πυραμίδα, που θα μπορούσαμε να ονομάσουμε «πυραμίδα της εχθρότητας», κάτω-κάτω, στην βάση, εκεί όπου κάθε ανθρώπινη αξία απουσιάζει και δεν μιλάμε πια για Homo Sapiens, αλλά για Νεάτερταλ, για πρωτόζωα, για ορκ, («η μούργα! τα καθιζήματα!» κατά τον Βασίλη Λεβέντη), τοποθετούνται φασίστες παντός είδους. Άτομα που μισούν δηλαδή το υπόλοιπο 99% των έμβιων όντων αυτού του πλανήτη (αλλόθρησκους, αλλόφυλους, αλλοεθνείς και γενικώς οτιδήποτε «άλλο»).

Από κει και πέρα όμως η αλήθεια είναι πως οι κομμουνιστές έχουν ανάγκη τους καπιταλίστες κι οι καπιταλίστες τους κομμουνιστές, οι ολυμπιακοί τους παναθηναϊκούς  κι οι παναθηναϊκοί τους ολυμπιακούς, οι αναρχικοί τα ΜΑΤ και τα ΜΑΤ τους αναρχικούς, ο Πανούσης τον Νταλάρα κι ο Νταλάρας τον Πανούση, ο Τατσόπουλος τον Πιτσιρίκο κι ο Πιτσιρίκος τον Τσατσόπουλο, το Ισραήλ την Χαμάς κι η Χαμάς το Ισραήλ, οι Ο’ Χάρα τους Ο’ Τίμινς και οι Ο’ Τίμινς τους Ο’ Χάρα, οι Ντάλτον τον Λούκυ Λουκ κι ο Λουκυ Λουκ τους Ντάλτον, ο Αλφαβητίξ τον Αυτοματίξ κι ο Αυτοματίξ τον Αλφαβητίξ.

Και έχω την εντύπωση πως τόσο ο επιτιθέμενος (ή τελοσπάντων αυτός που ξεκινά τις εχθροπραξίες), όσο κι ο αμυνόμενος, «επιλέγουν» ο ένας τον άλλον. Δεν είναι μόνο η σύρραξη που τροφοδοτεί τα πρωτόγονα αντανακλαστικά, αλλά κι ο ίδιος ο αντίπαλος. Η ανθρώπινη ιστορία -τουλάχιστον μέχρι σήμερα- κινείται από την έχθρα και το μίσος. Η υποτιθέμενη θρησκεία της αγάπης για παράδειγμα πρέπει να έχει σφάξει διαχρονικά τους περισσότερους ανθρώπους από οποιονδήποτε άλλο (αν και το ισλάμ τελευταία καταβάλει φιλότιμες προσπάθειες να καταρρίψει το ρεκόρ). Γι’ αυτό σας λέω. Τον εχθρό μας και τα μάτια μας.
