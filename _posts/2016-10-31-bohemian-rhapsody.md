---
layout: post
title: Bohemian Rhapsody
description: O Freddie έγραψε το Bohemian Rhapsody με αφορμή την οριστική του στροφή όσον αφορά τον σεξουαλικό προσανατολισμό στην ομοφυλοφιλία.
categories:
  - μουσική
tags: 
  - queen
  - freddie-mercury
---

Το Bohemian Rhapsody των Queen κυκλοφόρησε στις 31 Οκτωβρίου του 1975, πριν από 41 ακριβώς χρόνια. Γράφτηκε εξ’ ολοκλήρου από τον Freddie Mercury. Για την ακρίβεια ο Freddie ένωσε με μεγάλη μαεστρία τρία διαφορετικά τραγούδια σε ένα. Οι Βρετανοί το ψήφισαν ως το καλύτερο τραγούδι του 20ου αιώνα με δεύτερο το Imagine του Lennon. Ένα μεγάλο μυστήριο όμως καλύπτει τους στίχους του τραγουδιού μιας και ο Freddie ποτέ δεν εξήγησε το νόημα τους. «Μου τη δίνει να αναλύω τα τραγούδια μου στους ηλίθιους» έλεγε. Σε ένα ντοκιμαντέρ ο Roger Taylor, ντράμερ των Queen, λέει χαριτολογώντας πως «πρόκειται για κάποια αυτονόητα πράγματα με μερικές ανοησίες στην μέση» (ως μέση εννοεί το οπερετικό μέρος με τα διάφορα «Galieo» κλπ). Ποια είναι όμως τα «αυτονόητα»; Έλα ντε…

Για πάνω από 20 χρόνια έχω διαβάσει ένα σωρό απόψεις γι’ αυτά τα «αυτονόητα». Από τις πιο σοβαρές μέχρι τις πιο τραβηγμένες. Περιέργως όμως, εξαιρετικά λίγοι, τραγικά λίγοι θα έλεγα, προσεγγίζουν το θέμα από την σωστή του κατεύθυνση. Ποια είναι αυτή; Το λέει ο ίδιος ο Freddie στην πρώτη στροφή μετά την εισαγωγή: «Mama, just killed a man, put a gun against his head, pulled my trigger, now he's dead. Mama, life had just begun, but now I've gone and thrown it all away.». Οι περισσότεροι όμως δεν βλέπουν την μεταφορά και ψάχνουν να βρουν δολοφόνους και θύματα...

O Freddie έγραψε το Bohemian Rhapsody με αφορμή την οριστική του στροφή όσον αφορά τον σεξουαλικό προσανατολισμό στην ομοφυλοφιλία. Ο «άντρας» που «σκοτώνεται» στο τραγούδι είναι ο ίδιος. Για αρκετά χρόνια πριν το ’75 είχε σχέση με την Mary Austin, η οποία παρέμεινε μέχρι το τέλος πιστή του φίλη και στην οποία άφησε το μεγαλύτερο μέρος της περιουσίας του. Εκείνη την περίοδο όμως, μετά από ένα διάστημα εσωτερικής πάλης, έχει την πρώτη σεξουαλική επαφή με άτομο του ίδιου φύλου και αποδέχεται την διαφορετικότητά του. «Σκοτώνει» τον άνδρα (με την έννοια του αρσενικού) μέσα του και βαδίζει το δρόμο της επιλογής του.

Αυτό είναι το κεντρικό νόημα του Bohemian Rhapsody κι όχι οι διάφορες ανοησίες που αναπαράγονται κατά καιρούς περί δολοφονίας, περί μεταφυσικής, περί Φάουστ κλπ. Και ακριβώς επειδή είναι ένα τραγούδι που εκφράζει ειλικρινή και βαθιά ανθρώπινα συναισθήματα τοποθετημένα πάνω σε μια συγκλονιστική μελωδία, είναι όντως ένα από τα καλύτερα τραγούδια που γράφτηκαν ποτέ. Και μόνο αυτό να είχε γράψει ο Freddie θα είχε μείνει στην ιστορία της μουσικής για πάντα.

<div class="yt-video" style="position:relative;height:0;padding-bottom:75.0%"><iframe src="https://www.youtube.com/embed/fJ9rUzIMcZQ?ecver=2" width="480" height="360" frameborder="0" style="position:absolute;width:100%;height:100%;left:0" allowfullscreen></iframe></div>
