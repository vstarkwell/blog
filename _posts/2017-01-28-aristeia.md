---
layout: post
title: Αριστεία
description: «Τον καημό του αλλουνού ποιος τον εννοεί;»
categories:
  - πολιτική
tags: 
  - αριστεία
---

>«Τον καημό του αλλουνού ποιος τον εννοεί;»
>
<cite>Κώστας Βίρβος</cite>

Η αριστεία με την έννοια της αξιοσύνης, της ικανότητας, της σκληρής δουλειάς, είναι αναμφίβολα και θεμιτή και επιθυμητή. Σε καμιά περίπτωση η μετριότητα δεν μπορεί να ανάγεται σε πρότυπο. Τα παρτάλια τύπου Καρανίκα είναι για γέλια και μόνο. Το «φιλελεύθερο» όμως ιδεολόγημα περί αριστείας είναι απλά κατάπτυστο.

1) Είναι δυνατόν να μιλάμε για αριστεία όταν οι άνθρωποι δεν ξεκινάνε από την ίδια αφετηρία; Ποια τύχη μπορεί να έχει το παιδί από το Πέραμα που πάει στο (σκόπιμα και μεθοδικά) απαξιωμένο δημόσιο σχολείο και οι γονείς του δεν έχουν την δυνατότητα να πληρώσουν φροντιστήρια με τον μαθητή του Κολεγίου Αθηνών ή του Κωστέα Γείτονα; Ο άνθρωπος που ξεκινάει απ’ το μηδέν για να δημιουργήσει κάτι πως μπορεί να συγκριθεί με τον κληρονόμο περιουσίας, ονόματος και δύναμης; Δουλευόμαστε μήπως; Το βλέπω στην δουλειά μου καθημερινά. Υπάρχουν άνθρωποι (που μπορεί να είναι καθ’ όλα άξιοι) αλλά τα βρήκαν όλα έτοιμα, το γραφείο, το όνομα, την πελατεία, το χρήμα. Και υπάρχουν άνθρωποι, πιο άξιοι από τους άξιους, που ξεκίνησαν μόνοι τους χωρίς πλάτες και χωρίς μπάρμπα στην Κορώνη, οι οποίοι δυσκολεύονται να επιβιώσουν, αναγκάζονται να δουλεύουν για τρεις κι εξήντα, τα παρατάνε και τυλίγουν σουβλάκια, μεταναστεύουν, απογοητεύονται, περιθωριοποιούνται.

2) Ποιο το «σύστημα αναφοράς» της αριστείας; Ό,τι ιδεαλιστικές σαχλαμάρες και να σας πουν τα πάντα καταλήγουν στο χρήμα και τη φήμη. Επιτυχημένος θεωρείται αυτός που έχει α) χρήματα και β) φήμη. Συγνώμη που θα σας χαλάσω το αφήγημα αλλά τόσο το χρήμα όσο και η φήμη στον καπιταλισμό βγαίνουν με έναν και μόνο τρόπο: με εκμετάλλευση. Και για να γίνει κάποιος εκμεταλλευτής πρέπει να σταματήσει να είναι άνθρωπος. Κανένας μα κανένας δεν πέτυχε «με τον σταυρό στο χέρι». Ρίξτε μια ματιά στους «άξιους» και «πετυχημένους» του σήμερα: κλέφτες, λαθρέμποροι, φοροφυγάδες, έμποροι ναρκωτικών, γλύφτες, ληστές του δημοσίου χρήματος, με το προσωπείο του πετυχημένου επιχειρηματία. Γιατί νομίζετε ο Νιάρχος, ο Λάτσης, ο Βαρδινογιάννης κι όλοι αυτοί κάνουν τις δωρεές, τις ευεργεσίες και τις φιλανθρωπίες όταν φτάνουν κοντά στο θάνατο; Γιατί απλά αισθάνονται τύψεις για τα όσα έκλεψαν, για όσους εκμεταλλεύτηκαν, για όσους εξαπάτησαν, για όσους ξεζούμισαν, για όσους έστειλαν στον τάφο. Κι η φήμη τις περισσότερες φορές δεν είναι παρά προϊόν δημοσίων σχέσεων και γλυψίματος. Υπάρχουν βέβαια και οι απειροελάχιστες εξαιρέσεις τις οποίες οι «φιλελεύθεροι» συνήθως επικαλούνται. Άνθρωποι με πολύ ιδιαίτερες ικανότητες που ξεφεύγουν κατά πολύ από τον μέσο όρο κι ανοίγουν τα φτερά τους και πετάνε πάνω απ’ όλους κι απ’ όλα. Είναι όμως ακριβώς αυτό: Ε-ΞΑΙ-ΡΕ-ΣΕΙΣ. Αυτές που επιβεβαιώνουν τον κανόνα.

3) Ο μόνος άξιος κριτής της αριστείας είναι ο χρόνος. Δεν μπορούμε να μιλάμε για άριστους σε ενεστώτα. Θα σας δώσω ένα παράδειγμα που σχετίζεται με το προηγούμενο ποστάρισμα. Τη δεκαετία του ’80 ξέρετε ποιοι θεωρούνταν «άριστοι»; Ο Κοσκωτάς, ο Κωστόπουλος, ο Δήμου, ο Ράμφος και διάφοροι τέτοιοι -υποτίθεται επιτυχημένοι- επιχειρηματίες, εκδότες, διαφημιστές, φιλόσοφοι και ξέρω  ‘γω τι άλλο (κανονικά όλες αυτές οι ιδιότητες θα έπρεπε να ακολουθούνται από την φράση «του κώλου», αλλά... τελοσπάντων). Που βρίσκονται όλοι αυτοί σήμερα; Στο σκουπιδοτενεκέ της ιστορίας ή στο χείλος του έστω (κι όπου να ‘ναι θα τους καταπιεί οριστικά). Αντιθέτως ο Νίκος Καρούζος σήμερα θεωρείται ένας από τους καλύτερους ποιητές του 20ου αιώνα. Ξέρετε τι ήταν για την εποχή του ο Νίκος Καρούζος; Ένας λούζερ. Ένας αλκοολικός ο οποίος δεν άξιζε καν να βρίσκεται στη πρώτη κατηγορία των τιμητικών συντάξεων πείνας.

Ο ανθρωπισμός δεν είναι προνόμιο μόνο των αριστερών μιας και έντιμοι άνθρωποι βρίσκονται παντού (πλην του εθνικοναζιστικού βόθρου βεβαίως). Πέρα από το δίπολο αριστερά-δεξιά υπάρχουν λοιπόν:

α) Αυτοί που θεωρούν το πόνο και την εξαθλίωση αναγκαίο κακό μιας κι αυτοί που εξαθλιώνονται είναι κατά την γνώμη τους οι μη ικανοί, οι μη άριστοι, αυτοί που αξίζουν να εξαθλιωθούν (τα αδύναμα μέλη της αγέλης θα λέγαμε με εξελικτικούς όρους). Ο πόνος κι η εξαθλίωση γι’ αυτούς είναι δομικό στοιχείο του συστήματος, τα απόνερα.

β) Αυτοί που δε το δέχονται αυτό. Αυτοί που προτιμούν ακόμα και τη περιστολή της δικής τους ευημερίας και ελευθερίας προς χάρη της ισότητας και της ευημερίας όλων (αν και στόχος πρέπει να είναι η ισότητα στον πλούτο κι όχι η ισότητα στην φτώχεια).

Κι αυτός ο διαχωρισμός είτε στο παρελθόν είτε σήμερα είναι ακριβώς ο ίδιος. Σήμερα ίσως ακόμα πιο έντονος. Εγώ προσωπικά είμαι με τους δεύτερους. Θεωρώ την συγκεκριμένη στάση ως τη μόνη αρμόζουσα στον άνθρωπο. Δεν ξέρω πως μπορεί να γίνει κι αν μπορεί να γίνει κάτι τέτοιο. Μπορεί να είναι ουτοπία αλλά το κυνήγι της ουτοπίας είναι αυτό που έχει πάει την ανθρωπότητα πέντε βήματα μπροστά. «Ίσως να αξίζει μόνο που τολμάμε» τραγούδαγε ο Άσιμος κι είχε δίκιο.

Συμπέρασμα: προλετάριοι όλων των κρατών ενωθείτε.

Υ.Γ. Το κείμενο αυτό γράφτηκε με αφορμή μια συζήτηση με έναν σκεπτόμενο άνθρωπο που σέβομαι απεριόριστα, ο οποίος μόνος του, από πολύ νωρίς, πήρε την ζωή στα χέρια του κι έφτασε να γίνει ένας από τους καλύτερους επαγγελματίες σε ένα δύσκολο και ιδιαίτερα ανταγωνιστικό κλάδο. Μπορεί να με θεωρεί ρομαντικό και να διαφωνούμε, αλλά μακάρι όλοι οι φιλελεύθεροι να ήταν σαν αυτόν.
