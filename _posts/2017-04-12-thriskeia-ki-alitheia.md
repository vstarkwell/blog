---
layout: post
title: Θρησκεία κι αλήθεια
description: Πως μπορείς να βασίσεις την ψυχική σου ισορροπία σ’ ένα ψέμα;
categories:
  - αμπελοφιλοσοφία
tags: 
  - θεός
---

Οι περισσότεροι θεϊστές στηρίζουν την αναγκαιότητα ύπαρξης της θρησκείας στην αδυναμία της συντριπτικής πλειοψηφίας των ανθρώπων να σηκώσει το φορτίο της ύπαρξης και να αντιμετωπίσει τις δυσκολίες της ζωής. Αναμφίβολα η θρησκεία λειτουργεί κατ’ αυτό τον τρόπο αλλά τι γίνεται με την αλήθεια; Πως μπορείς να βασίσεις την ψυχική σου ισορροπία σ’ ένα ψέμα; Βλέπετε στον πυρήνα ακόμα και της πιο δυσνόητης φιλοσοφικής διαμάχης κρύβεται συνήθως κάτι εξαιρετικά απλό. Όλες οι θρησκείες (και με το δίκιο τους) φροντίζουν να κρύβουν τα δόγματα και τον ανορθολογισμό κάτω από τόνους «λογοτεχνίας» και μέχρι ενός σημείου τα καταφέρνουν καλά. Έρχεται όμως κάποια στιγμή που κάποιος φτάνει στον πυρήνα και τότε είναι αντιμέτωπος με ερωτήματα του τύπου «αναστήθηκε ο Χριστός, ή όχι;», «είναι το σύμπαν δημιουργία ενός ανώτερου όντος;», «υπάρχει μετά θάνατον ζωή;», «τα ομόλογα του Σώρρα είναι πλαστά ή όχι;». Ερωτήματα που απαντώνται απλά με ένα «ναι», ή ένα «όχι».

Η μυθοπλασία δεν είναι απαραίτητα κακή και σίγουρα έχει να κάνει με την νοητική ανάπτυξη αυτών που απευθύνεται. Για παράδειγμα ο μύθος του άγιου Βασίλη που φέρνει δώρα στα παιδιά είναι κατά την γνώμη μου πολύ ωραίος και ειλικρινά δεν καταλαβαίνω όσους βιάζονται να «ενημερώσουν» τα παιδιά τους πως δεν υπάρχει άγιος Βασίλης. Η μυθοπλασία στην συγκεκριμένη περίπτωση λειτουργεί μια χαρά ώσπου τα παιδιά να αναπτύξουν τις νοητικές τους λειτουργίες και να την ξεπεράσουν μόνα τους, κρατώντας μια νοσταλγική και όμορφη ανάμνηση. Το ίδιο ακριβώς συμβαίνει με την θρησκευτική πίστη. Αν ο άνθρωπος καταφέρει να αναπτυχθεί νοητικά και πολύπλευρα χωρίς να υποστεί δογματικούς διαποτισμούς, τότε είναι σίγουρο πως θα την ξεπεράσει.

Επίσης δεν μπορώ να δηλώσω αγνωστικιστής γιατί... δεν είμαι Σύριζα. Ok, ok χιούμορ και να με συμπαθάνε οι φίλοι ψηφοφόροι του συγκεκριμένου κόμματος, αλλά θέλω να πως ότι ο αγνωστικισμός είναι μια μεσοβέζικη πρόταση και ουσιαστικά μια συγκαλυμμένη θρησκευτική πίστη. Είναι οι αγνωστικιστές οι Συριζαίοι της υπαρξιακής διαμάχης; Ίσως... Πάντως αυτό στο οποίο μας οδηγεί η καθαρή λογική (αυτήν έχουμε αυτήν εμπιστευόμαστε), αυτό στο οποίο καταλήγουμε μέσα από το πείραμα, την επιστημονική έρευνα, την συστηματική δουλειά σπουδαίων ανθρώπων διαχρονικά, αυτό που μας λέει το «είναι» και όχι το «θέλω», αυτό που μας λέει το θάρρος κι όχι ο φόβος, είναι πως δεν υπάρχει κανένας θεός (εκτός από τον Ολυμπιακό βεβαίως) και δεν έχουμε κανένα απολύτως στοιχείο το οποίο μας κάνει να αμφιβάλουμε γι’ αυτό ώστε να δηλώνουμε αγνωστικιστές.
 
Είναι χρέος όσων πιστεύουν στην ύπαρξη ενός Θεού να αποδείξουν ότι υπάρχει με λογικά επιχειρήματα και όχι με λογοτεχνικές (πατερικές κατά την ορθοδοξία) προσεγγίσεις. Κάποιος με ικανότητα λόγου μπορεί να επιχειρηματολογήσει ακόμα και για την θεϊκή φύση του Γιάννη Φλωρινιώτη, πολλώ δε μάλλον για αυτή του Ιησού του Ναζωραίου, ενός αναμφίβολα ξεχωριστού ραβίνου με βάση τις διδασκαλίες του οποίου (για καλή ή κακή του τύχη) ο Σαούλ (Παύλος) αποφάσισε να δημιουργήσει μια θρησκεία (το ίδιο έκανε αργότερα και κάποιος Μωάμεθ, αλλά κι άλλοι, κι άλλοι με λιγότερη επιτυχία). Το τι λέει λοιπόν ο καθένας μπορεί να έχει λογοτεχνικό ενδιαφέρον αλλά δεν σημαίνει πως είναι αλήθεια, ή πως την προσεγγίζει καν.

Επίσης η λαϊκή σοφία είναι κάτι πολύ ευρύτερο που περιλαμβάνει και την θρησκεία, ή μάλλον καλύτερα την θρησκευτική πρακτική. Λαϊκή σοφία υπήρχε και προχριστιανικά, υπάρχει και σε αθεϊστικές κοινωνίες, αποτυπώνεται και στα σπήλαια της προϊστορίας...