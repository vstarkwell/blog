---
layout: post
title: Παύλος Σιδηρόπουλος
description: Ένα κυκλοθυμικό και παρορμητικό παιδί αλλά με πολύ ταλέντο το οποίο θα μπορούσε να κάνει πολλά περισσότερα πράγματα αν δεν έμπλεκε με την ηρωίνη.
categories:
  - μουσική
  - προσωπικά
tags: 
  - 90s
  - παύλος-σιδηρόπουλος
  - ελληνικό-ροκ
---

To 1990 ήρθα στην Αθήνα για σπουδές. Τα πρώτα χρόνια έμενα μαζί με δυο ξαδέρφια μου σε ένα δώμα 25 τετραγωνικά κάπου στο Γαλάτσι. Αυτοί ήταν πιο μεγάλοι από μένα και είχαν πολλά χρόνια στην Αθήνα. Εγώ ήμουν 18, αυτοί θα ’ταν καμιά δεκαριά χρόνια μεγαλύτεροι. Το δώμα ήταν φριχτό και έμπαζε από παντού. Κι όμως εκεί πέρασα μερικά από τα καλύτερα χρόνια της ζωής μου. Ο ένας ο ξάδερφος δούλευε νύχτα και δε πολυσυναντιόμασταν. Ο άλλος δούλευε στην ΑΕΠΙ. Ανάμεσα στα πολλά που έκανε εκεί ήταν και το ότι πήγαινε σε διάφορες συναυλίες και τις ηχογραφούσε με ένα απλό walkman. Δεν ξέρω τι ακριβώς έκανε αυτές τις κασέτες η ΑΕΠΙ. Μιλάμε για απλές εξωτερικές ηχογραφήσεις της κακίας ώρας. Και λέω δεν ξέρω τι τις έκανε γιατί σε πάμπολλες περιπτώσεις ξεχνούσαμε να πατήσουμε το record, να αλλάξουμε πλευρά, να βάλουμε καν κασέτα! Ποτέ κανένας δεν είπε τίποτα, δεν διαμαρτυρήθηκε.

Ο ξάδερφος λοιπόν αφενός μεν δεν ήταν ιδιαίτερα φιλόμουσος αφετέρου δε είχε πολλές υποχρεώσεις. Συνήθως τα είχε ταυτόχρονα με 2-3 γυναίκες οι οποίες προφανώς θέλανε η καθεμία τον χρόνο τους. Στέλνοντας λοιπόν εμένα να ηχογραφώ τις συναυλίες πέτυχε με ένα σμπάρο τρία τρυγόνια. Πρώτον λούφαρε. Δεύτερον είχε ελεύθερο το σπίτι ώστε να μπορεί να συνευρίσκεται με τις ερωμένες του και τρίτον έκανε έναν πιτσιρικά που είχε κόλλημα με τη μουσική ευτυχισμένο. Εγώ εντωμεταξύ ήμουν παντελώς άσχετος από Αθήνα. Και τότε ούτε internet υπήρχε ούτε GPS ούτε τίποτα. Μόνο έναν χάρτη-βιβλίο από αυτούς τους κλασσικούς είχα για να μπορώ να κινούμαι. Η ΑΕΠΙ σου έδινε τα εισιτήρια ή τις προσκλήσεις αλλά τα οδοιπορικά ήταν ελάχιστα. Όχι για ταξί δεν έφταναν, ούτε για λεωφορείο καλά-καλά. Έτσι, μιας και ρόδα δεν υπήρχε, έπεφτε απίστευτος ποδαρόδρομος μαζί με κάτι μεταμεσονύχτια δρομολόγια των Τρόλεϊ (άμα τύχαινε).

Αυτή τη δουλειά την έκανα από τα τέλη του ’90 μέχρι τα τέλη του ’96. Έξι χρόνια. Και είδα απίστευτα πράγματα. Και σπουδαία και μέτρια και βαρετά και πατάτες. Έχω δει από Jack Bruce μέχρι Μάκη Χριστοδουλόπουλο. Από Suzanne Vega μέχρι Ξανθή Περάκη. Από Art Ensemble of Chicago μέχρι Τασία Βέρρα. Έχω βρεθεί σε συναυλία όπου το κοινό ήταν 4 άτομα και η ορχήστρα 5. Έχω φάει πέτρα στο κεφάλι. Έχω κατέβει το Λυκαβηττό κουτρουβαλώντας όχι από τον δρόμο αλλά από την πλαγιά. Έχει πεθάνει άνθρωπος 5 καθίσματα πιο πέρα (από αηδία ίσως γιατί η συγκεκριμένη συναυλία ήταν φρικτή). Έχω ρίξει απίστευτους ύπνους στα καθίσματα της Λυρικής. Κλπ κλπ κλπ. Νιώθω τυχερός όμως για όλα αυτά που είδα και έζησα. Ήταν για μένα ένα δεύτερο πανεπιστήμιο.

Η πρώτη συναυλία που πήγα λοιπόν ήταν τέλη Νοέμβρη - αρχές Δεκέμβρη του 1990 (δεν θυμάμαι ακριβώς ημερομηνία): «Παύλος Σιδηρόπουλος και οι Απροσάρμοστοι» στο ΑΝ στα Εξάρχεια. Δεν μπορώ να πω πως ήμουν φαν του Σιδηρόπουλου αλλά πάντα τον είχα (και τον έχω) ψηλά στην εκτίμησή μου ως έναν απ’ τους λίγους που κατάφεραν να δέσουν καλά την ελληνική γλώσσα με τη rock μουσική, έχοντας στο βιογραφικό του δύο εξαιρετικά άλμπουμ το «Φλού» και το «Εν Λευκώ», πολυπαιγμένα και αγαπημένα για τους μεγαλύτερους από μας τότε. Αλλά και για μας τους μικρότερους ο Σιδηρόπουλος είχε μια μυθική διάσταση.

Αυτό που είδα βέβαια δεν είχα καμία σχέση με αυτό που είχα στο μυαλό μου. Η φυσική κατάσταση του Σιδηρόπουλου ήταν τραγική. Άλλωστε μετά από λίγες μέρες πέθανε (στις 6 Δεκέμβρη ή στις 8 - πάντα μπερδεύω το θάνατο του Σιδηρόπουλου με του Lennon μιας και δεν θυμάμαι ποιος πέθανε στις 6 και ποιος στις 8 Δεκέμβρη). Καταρχάς είχε το χέρι του δεμένο με επίδεσμο και κρεμασμένο σα να το ’χε σπάσει. Ήταν αδύνατος και νωχελικός. Σκελετωμένος και ατημέλητος μέσα σε ένα φούτερ που έμοιαζε 2-3 νούμερα μεγαλύτερο. Ξεχνούσε τα λόγια των τραγουδιών. Είχε ένα νωθρό, απλανές βλέμμα σαν να ήταν «αλλού». Με το άλλο χέρι (το «καλό») κρατούσε διαρκώς τη βάση του μικροφώνου σα να ήθελε να στηριχθεί κάπου. Στα δάχτυλα πάντα το τσιγάρο. Στα ενδιάμεσα των τραγουδιών έλεγε κάτι ακαταλαβίστικα. Η αμηχανία τόσο του λιγοστού κόσμου όσο και των μουσικών ήταν εμφανής. «Αυτός είναι ο Σιδηρόπουλος;» είχα αναρωτηθεί τότε. Μετά από λίγες μέρες έμαθα για το θάνατό του. Αργότερα διάβασα κάποια πράγματα, μίλησα με κάποιους ανθρώπους και κατάλαβα το Γολγοθά που ανέβαινε εκείνες τις μέρες. Η συγκεκριμένη πρέπει να ήταν η τελευταία συναυλία που έδωσε.

Μετά το θάνατό του έγινε «πρίγκηπας», «βασιλιάς» και ξέρω ’γώ τι άλλο συνήθως συνοδεύει τον πρόωρο χαμό κάθε ανθρώπου με μικρότερη ή μεγαλύτερη επιρροή. Βγήκαν cd, βιβλία, έγιναν συναυλίες και εκδηλώσεις γι’ αυτόν κι έπεσε αρκετή εκμετάλλευση γύρω απ’ το όνομά του. Λογικό ως κάποιο σημείο. Κάποιοι μάλιστα (που πλασάρονται κι ως φίλοι του) προκειμένου μέσω της ίντριγκας να πουλήσουν κάνα βιβλίο παραπάνω, έφτασαν στο σημείο να γράψουν κολοσσιαίες παπαριές, όπως για παράδειγμα πως οι στίχοι του «Φλου» ανήκουν στη Γιόλα Αναγνωστοπούλου. Και βέβαια η σφαλιάρα ήρθε από την ίδια την Αναγνωστοπούλου όταν (λίγο πριν πεθάνει) και face to face με τον ίδιο τον παπαρολόγο το διέψευσε σαφέστατα, κάθετα και κατηγορηματικά αναγκάζοντάς τον να διαγράψει το συγκεκριμένο τμήμα από τις επόμενες εκδόσεις του βιβλίου του.

Ο Παύλος Σιδηρόπουλος ήταν αναμφίβολα ένας αξιόλογος τραγουδοποιός. Δεν έγραψε πολλά αλλά λίγα και καλά τραγούδια. Είχε όμως κι άλλα χαρακτηριστικά που του προσέδιδαν γοητεία και τον έκαναν δημοφιλή. Ήταν όμορφος, είχε ωραία φωνή και μποέμ χαρακτήρα. Γνωρίζοντας κάποιους μουσικούς που συνεργάστηκαν μαζί του έμαθα πως ήταν ένα ευαίσθητο παιδί, λίγο κυκλοθυμικό και παρορμητικό, αλλά με πολύ ταλέντο το οποίο θα μπορούσε να κάνει πολλά περισσότερα πράγματα αν δεν έμπλεκε από νωρίς με την ηρωίνη.

Αν και το «Εν Λευκώ» είναι σαφώς o καλύτερος δίσκος του εμένα μου αρέσει πολύ το «Εν Κατακλείδι» από το «Φλου».

«Κατά τα άλλα εσείς / που ’σαστε υγιείς / και αξιοπρεπείς / βοηθήστε μας και λίγο. / Δώστε μας πνοή / στέγη και τροφή / μια ιδέα στεγανή / που να μην μπάζει κρύο.»

<div class="yt-video" style="position:relative;height:0;padding-bottom:75.0%"><iframe src="https://www.youtube.com/embed/fQlt0gJvsec?ecver=2" width="480" height="360" frameborder="0" style="position:absolute;width:100%;height:100%;left:0" allowfullscreen></iframe></div>