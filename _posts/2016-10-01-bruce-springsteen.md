---
layout: post
title: Bruce Springsteen
description: Μια μέρα του Νοεμβρίου ή του Δεκεμβρίου του ’84, που έριχνε καρεκλοπόδαρα, έφτασε στα χέρια μου μια κόκκινη κασέτα BASF.
categories:
  - προσωπικά
tags: 
  - springsteen
  - 80s
---

Το 1984, όταν ήμουν 12 χρονών, ακούγαμε με δέος για το τρομερό δυστύχημα στο Μποπάλ της Ινδίας και για τον φόνο την Ίντιρα Γκάντι. Τα ηνία της Σοβιετικής Ένωσης αναλάμβανε ο Τσερνιένκο και της Αμερικής ο Ρήγκαν για δεύτερη φορά. Στους κινηματογράφους μπορούσες να δεις το «Δέκα Λεπτά Πριν τα Μεσάνυχτα» με τον Τσάρλς Μπρόνσον, την «Επιστροφή των Τζεντάι» και τον «Μήτσο τον Ρεζίλη» με τον Μουστάκα. Μια μέρα του Νοεμβρίου ή του Δεκεμβρίου, που έριχνε καρεκλοπόδαρα, έφτασε στα χέρια μου μια κασέτα κάποιου άγνωστου σε μένα τότε Bruce Springsteen, ο οποίος άλωνε τα ανά την υφήλιο charts. Μια κασέτα BASF που απ’ έξω έγραφε με κόκκινο μαρκαδόρο «Born In The USA». Να πω την αλήθεια το ομώνυμο πρώτο τραγούδι δεν μου έκανε ιδιαίτερη εντύπωση (αγγλικά καταλάβαινα ελάχιστα τότε). Από το δεύτερο (Cover Μe) και μετά πρέπει να είχα την ίδια αίσθηση που είχε ο Κολόμβος όταν έβλεπε από την πλώρη του Santa Maria τις ακτές της Αμερικής. Κι όταν πάτησε το πόδι του στη στεριά  θα πρέπει να ’νιωθε όπως εγώ όταν η μαγνητοταινία έφτασε στο πέμπτο τραγούδι. «I had a job, I had a girl, I had something going mister in this word...» 

Το Downbound Train ήταν για μένα η αφορμή για να γεμίσω το δωμάτιό μου με αφίσες του Springsteen, να αρχίσω να μαζεύω μανιωδώς τους δίσκους του (ως και τα πιο απίθανα bootlegs) και να συνδέσω την εφηβεία μου, αλλά και γενικότερα την ζωή μου μέχρι σήμερα, με την μουσική του. Πληροφορίες στο διαδίκτυο και αλλού υπάρχουν άπειρες γι αυτόν. Σ’ αυτό το κείμενο θα προσπαθήσω απλά να περιγράψω τι είναι αυτό που κάνει τα τραγούδια του να έχουν αυτή την ξεχωριστή θέση στην δική μου καρδιά. Αν ήταν δηλαδή έκθεση της τετάρτης δημοτικού θα μπορούσε να έχει θέμα «Γιατί μου αρέσει ο Bruce Springsteen». Κι ίσως το κλειδί να είναι αυτό που αυθόρμητα ανέφερα στην προηγούμενη πρόταση: «η καρδιά». Τα τραγούδια του B.S. διαθέτουν μια πρωτοφανή αμεσότητα και μιλάνε κατευθείαν εκεί. Δεν είναι τόσο «εγκεφαλικά» όπως του Dylan ή του Cohen για παράδειγμα, αλλά ας πάρουμε τα πράματα από την αρχή… 

Σε κάποια συνέντευξη του Steve Van Zandt, διάβασα το εξής: «Ο Bruce έχει απίστευτο ταλέντο στο να σκαρώνει τραγούδια. Μπορεί να σου φτιάξει ένα υπέροχο τραγούδι σε 5 λεπτά. Είναι τόσο καλός που σου τη δίνει στα νεύρα!». Ξεκινάμε λοιπόν από ’κει. Από το τεράστιο ταλέντο. Αυτό και μόνο θα μπορούσε να απαντήσει ικανοποιητικά στο «Γιατί μου αρέσει ο Bruce Springsteen» και να καταστήσει όλο το επόμενο κατεβατό αχρείαστο. Έτσι είναι όπως τα λέει ο Steve Van Zandt αλλά δεν έχει να κάνει τόσο με την ποσότητα όσο με το ότι τα περισσότερα από αυτά τα τραγούδια κινούνται σε πολύ ψηλό επίπεδο. O B.S. επιλέγει τα 10-12 τραγούδια του κάθε άλμπουμ μέσα από 50, 60 που έχει γράψει. Κι η πλάκα είναι πως τραγούδια που μένουν απ’ έξω είναι εξαιρετικά, όπως το «This Hard Land» που έμεινε έξω από το «Born In The USA» και φτάνουν και περισσεύουν σε κάποιους καλλιτέχνες για να στηρίξουν πάνω τους ολόκληρη καριέρα (Patti Smith - Because the Night, Pointer Sisters - Fire, South Side Johnny - Hearts of Stone κλπ).

Το γράψιμο για τον BS είναι δηλαδή μια απολύτως φυσιολογική διαδικασία κι όχι μια βιοποριστική ή ακαδημαϊκή ενασχόληση. Γι’ αυτό και τα τραγούδια του έχουν αυτό το αβίαστο και απλό ύφος (ακόμα και τα πιο πολύπλοκα). Αν στον πολύ μεγάλο  τραγουδοποιό προσθέσετε τον μοναδικό performer (μαζί με τον Freddie Mercury οι δύο, κατά την γνώμη μου, καλύτεροι), τον εξαιρετικό κιθαρίστα και μουσικό εν γένη μιας και παίζει εξίσου καλά πιάνο, μπάσο, ντραμς, φυσαρμόνικα και τον άνθρωπο με το εξαιρετικό ήθος, τότε έχετε το φαινόμενο που λέγετε Bruce Springsteen.

Αν μπορούσα, εκτός από τους πρωτοπόρους του R&R, τον Dylan και τον Fogerty, εκτός από τους Animals, τους Stones, τους Beatles και τα λοιπά αρματαγωγά της βρετανικής απόβασης, να βρω μια κύρια συνιστώσα, στην μουσική του B.S. αυτή θα ’ταν αναμφίβολα η Soul. Οι μαύρες παθιασμένες αρμονίες και το στακάτο «one» απ’ τα 4/4 του Wilson Picket και του James Brown, είναι ο καμβάς πάνω στον οποίον ο BS ζωγραφίζει με τα πιο ζωντανά, κορεσμένα χρώματα, εικόνες από την Αμερική του χθες και του σήμερα. Κι ο ίδιος δεν ξεχνάει να ερμηνεύει στις εμφανίσεις του τα λεγόμενα standards της Soul. Αν και κατά κανόνα χρησιμοποιεί την κλασσική δομή (κουπλέ - ρεφρέν - γέφυρα), οι μουσικές του φράσεις είναι μικρές, ξεκάθαρες και πρωτότυπες ώστε να σου εντυπώνονται εύκολα, ενώ έχει την ικανότητα να αλλάζει με μαεστρία κλίμακες μέσα στο ίδιο τραγούδι.

Στα live της E Street Band στο επίκεντρο είναι ο Bruce και η μπάντα χωρίς ιδιαίτερα σκηνικά, ηχητικά συστήματα και φωτισμούς, με μόνο όπλο τα τραγούδια, την ερμηνεία και το αλισβερίσι με το κοινό. Παρόλα αυτά όποιος παρακολουθήσει live του BS το κατατάσσει αυτόματα σ’ αυτές που λέμε εμπειρίες ζωής. Τι κι αν άλλοι καλλιτέχνες και συγκροτήματα χρησιμοποιούν όλη την σύγχρονη τεχνολογία για να τραβήξουν την προσοχή και να κρύψουν την γύμνια των τραγουδιών και της ερμηνείας τους; Η απλότητα ακολουθεί τον BS σε όλες τις πτυχές της καλλιτεχνικής του δραστηριότητας και σε συνδυασμό με το ταλέντο και την ειλικρίνεια των προθέσεων του κάνει όλα τα άλλα περιττά.

Τα τραγούδια του BS έχουν τρία χαρακτηριστικά που τα κάνουν να μένουν εύκολα στο μυαλό του ακροατή. Πρώτον, συνήθως περιγράφουν κάποια απλή καθημερινή ιστορία. Ακόμα και στις πιο «ποιητικές» του απόπειρες (κυρίως στους 3 πρώτους του δίσκους) πίσω από τις, σε πρώτη ανάγνωση, ατάκτως ερριμένες οραματικές εικόνες διακρίνεται εύκολα το πλαίσιο μιας ιστορίας. Και το θαυμαστό είναι πως ο BS συνεχίζοντας την παράδοση των λαϊκών τροβαδούρων φτιάχνει τραγούδια-ιστορίες από τα πιο απίστευτα θέματα. Ένα τραγούδι για παράδειγμα που μ’ αρέσει ιδιαίτερα από το «The River» είναι το «Wreck on the Highway» που περιγράφει ένα αυτοκινητιστικό δυστύχημα.

Το δεύτερο χαρακτηριστικό των τραγουδιών του είναι ότι εκτός από ακουστικές αποτελούν και οπτικές εμπειρίες μιας και η δομή τους είναι καθαρά κινηματογραφική, ακολουθώντας την παράδοση των κλασσικών του αμερικανικού κινηματογράφου (Ford, Houston) με τους οποίους ο Springsteen μεγάλωσε. Για να καταλάβετε, από ένα και μόνο τραγούδι του BS (Highway Patrolman) ο Sean Pen έφτιαξε ολόκληρη ταινία (Indian Runner) και μάλιστα πολύ καλή.

Το τρίτο έχει να κάνει με την «συνοχή» των τραγουδιών του. Οι στίχοι και οι μουσικές του BS αποτελούν μια συμπαγή και αδιαίρετη ενότητα. Δεν ξέρω με πια διαδικασία γράφει τραγούδια αλλά μου δίνει την εντύπωση πως στίχοι και μουσική γράφονται ταυτόχρονα. Οι νότες ξεπηδούν μέσα από τα λόγια και αντιστρόφως. Δεν είναι συχνό φαινόμενο αυτό. Ακόμα και στην περίπτωση που ο συνθέτης και ο στιχουργός είναι το ίδιο πρόσωπο πολλές φορές φαίνεται πως η μουσική αποτελεί απλά το χαλί για τον στίχο, ή το ανάποδο.

Ο Springsteen είναι όσο εσωστρεφής τόσο εξωστρεφής καλλιτέχνης. Πέρα από τα προσωπικά του βιώματα, πέρα από την σχέση με τον πατέρα του, πέρα από την προσωπική του μάχη με την κατάθλιψη, αντλεί θέματα από την καθημερινότητα των άλλων και αυτήν κυρίως περιγράφει: την καθημερινότητα του Bill Horton, του Joe Roberts, της Catherine LeFevre, του Wild Billy, του Spanish Johnny και των εκατοντάδων άλλων «ανώνυμων» και «επώνυμων». Παρότι μεγάλωσε στον σκουπιδότοπο της Αμερικής (New Jersey) σε φτωχή οικογένεια (δίπλα σε ένα σταθμό γκαζιού) και σε δύσκολους καιρούς (Βιετνάμ, φυλετικές αναταραχές) δεν επιδόθηκε σε μια ατέλειωτη ενδοσκόπηση όπως άλλοι καλλιτέχνες της γενιάς του. Ακόμα και οι προσωπικοί του μονόλογοι (τους συνηθίζει στα live) αναπτύσσονται με τέτοιο τρόπο ώστε ο κάθε θεατής να νομίζει ότι ακούει την δική του προσωπική ιστορία. Όπως συμβαίνει με τους μεγάλους καλλιτέχνες, στο επίκεντρο των τραγουδιών του βρίσκεται ο απλός άνθρωπος, οι χαρές, οι δυσκολίες, οι αγωνίες και τα προβλήματά του (σε αντίθεση για παράδειγμα με κάτι εγχώριους τροβαδούρους της κακιάς ώρας που 40 χρόνια μας απασχολούν με θέματα όπως «ο γιος μου πάει στο στρατό ενώ εγώ δεν πήγα» και «ο νους μου αναπολεί του Γκάλη τη βολή»).

Ο BS, παρά την σαφή πολιτική του θέση, δεν ανέβηκε ποτέ στο άρμα της εξουσίας ακόμα και όταν αυτή έκανε προσπάθειες να τον υιοθετήσει. Ακόμα κι αν έγινε πλούσιος, ακόμα κι αν για ένα μεγάλο διάστημα άφησε το γκρίζο βιομηχανικό New Jersey για την κοσμοπολίτικη Καλιφόρνια, εξακολουθεί 50 χρόνια μετά να γράφει σπουδαία τραγούδια όπως το «Heaven’s Wall» ή το «The Wall» από το τελευταίο του άλμπουμ. Δύσκολα θα μπορούσε κάποιος να αναφερθεί, όχι σε κακούς, αλλά σε λιγότερο καλούς δίσκους του, ενώ για παράδειγμα αν μπορούσαν να διαγραφούν από την μουσική ιστορία όλοι οι δίσκοι του Dylan από το 75 και μετά δεν θα χανόταν και τίποτα από την καλλιτεχνική του εικόνα.

Το προσωπικό μου (ευμετάβλητο) top-ten τραγουδιών του Springsteen:

- New York City Serenade
- Incident on 57th Street
- Thunder Road
- Backstreets
- Jungeland
- Long Walk Home
- The River
- Youngstown
- The Rising
- Land of Hope and Dreams
