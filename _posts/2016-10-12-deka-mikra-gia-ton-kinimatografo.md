---
layout: post
title: Δέκα μικρά για τον κινηματογράφο
description: Γιατί πρέπει να τρώμε στην μάπα τα υπαρξιακά του Spiderman, τα ψυχολογικά του Superman, τα αδιέξοδα του Batman, τις ευαισθησίες των X-Men και τις υστερίες της Catwoman;
categories:
  - εξυπνάδες
  - κινηματογράφος
tags: 
  - 
---

Ένα πράγμα που λείπει από τον κινηματογράφο τα τελευταία χρόνια είναι οι καλές ταινίες **επιστημονικής φαντασίας**. Πράγμα παράξενο από την στιγμή που τα ψηφιακά μέσα κάνουν εύκολη την ζωή των δημιουργών. Λείπουν όμως τα καλά σενάρια. Για την ακρίβεια από την επιστημονική φαντασία λείπει η φαντασία. Βλέπεις ταινίες του ’50 και του ’60 που, παρά τα πρωτόγονα εφέ και σκηνικά, έχουν στον πυρήνα τους άκρως ενδιαφέρουσες ιδέες. Πολλές από τις σημερινές ταινίες άλλωστε είναι ριμέικ παλιότερων.

Νοσταλγώ τις εποχές που οι **σούπερ ήρωες** ήταν και σούπερ και ήρωες και που σε κάθε περίπτωση τα πράγματα στις ταινίες ήταν απλά: ο καλός, ο κακός, πλακώνονται στο ξύλο, νικάει ο καλός κι όλοι ευτυχισμένοι πάμε για ύπνο. Τώρα δεν ξέρω πως την έχει δει το Χόλυγουντ κι ο κάθε σκηνοθέτης και πρέπει να τρώμε στην μάπα τα υπαρξιακά του Spiderman, τα ψυχολογικά του Superman, τα αδιέξοδα του Batman, τις ευαισθησίες των X-Men, τις υστερίες της Catwoman και πάει λέγοντας. Άμα θέλει ο άλλος ρε να εντρυφήσει επί της ανθρώπινης ύπαρξης και των ανθρωπίνων σχέσεων θα δει Μπέργκμαν, Κισλόφσκι, Λαρς Φον Τριερ ξέρω ’γω κι όχι τους Fantastic Four. Ακόμα και στο επίπεδο των απλών ηρώων (χωρίς το σούπερ) πάει ο προβληματισμός σύννεφο. Που είναι στις τελευταίες ταινίες ο James Bond που γαμούσε και έδερνε; Ο Daniel Craig, ναι μεν συνεχίζει να γαμάει και να δέρνει, αλλά την θέλει και την ψυχανάλυσή του. Δύσκολη και μπερδεμένη εποχή για όλους τελικά... Ακόμα και για τους ήρωες.

Μισώ τα **φλάσμπακ** στον κινηματογράφο. Ιδίως τα μεγάλα. Τις ταινίες που είναι ολόκληρες ένα φλάσμπακ. Αυτές που για παράδειγμα δείχνουν στην αρχή τον πρωταγωνιστή ετοιμοθάνατο να αναπολεί τη ζωή του, ακολούθως μας πάνε στο παρελθόν για κάνα δίωρο-τρίωρο και στο τέλος μας φέρνουν πάλι στο παρόν για να δούμε τον χάρο να κλείνει τα μάτια του ήρωά μας. Το ίδιο μισώ κι αυτές με τα επαναλαμβανόμενα φλάσμπακ. Κι άντε πες πως μια μικρή βόλτα στο παρελθόν, που είναι απαραίτητη για την πλοκή, την ανέχομαι. Τα συνεχόμενα μπρος πίσω και τα πίσω ολοταχώς δεν τα μπορώ. Αντίθετα λατρεύω τα φλάσμπακ στην πραγματική ζωή. Η καλύτερή μου είναι να κάθομαι με γνωστούς και φίλους και να ξαναθυμάμαι τις ίδιες βαρετές ιστορίες απ’ τα παλιά.

Αν έχεις δει μια ταινία για την ζωή κάποιου **ροκ σταρ** (π.χ. Johnny Cash, Ray Charles, Jim Morisson κλπ), δεν χρειάζεται να δεις άλλη γιατί απλούστατα είναι ακριβώς ίδιες: το παιδικό τραύμα - η άνοδος - τα ναρκωτικά - η πτώση - η ηρωική (ή λιγότερο ηρωική) έξοδος και «άντε γεια χαρά και τα δέοντα στην κερία μαμά σας», που ’λεγε κι ο Χάρρυ Κλυνν.

Οι **ελληνικές** ταινίες τα τελευταία χρόνια είναι απαράδεκτες πλην ελαχίστων εξαιρέσεων. Και δεν έχει να κάνει με την έλλειψη πόρων. Καλές ταινίες μπορούν να γυριστούν και με λίγα λεφτά. Τώρα θα μου πεις... μήπως υπάρχει ελληνικό τραγούδι για παράδειγμα, ή ελληνικές εικαστικές τέχνες (εκτός από ελάχιστες μεμονωμένες περιπτώσεις); Σωστά. Ο ελληνικός πολιτισμός σε πλήρη εναρμόνιση με την ελληνική οικονομία έχει πιάσει πάτο. Ή μήπως όχι ακόμα;

Η φτωχή μου κινηματογραφική, αλλά και γενικότερη, παιδεία δεν μου έχουν επιτρέψει μέχρι σήμερα να δω ολόκληρη ταινία του **Αγγελόπουλου** (πλην μιας). Αν οι ταινίες του Αγγελόπουλου είχαν λιγότερο «ύφος» πιστεύω θα ήταν πιο προσιτές στον κόσμο, αλλά βέβαια δεν θα ήταν πια ταινίες του Αγγελόπουλου. Πάντως το πρόβλημα στον σύγχρονο Ελληνικό κινηματογράφο νομίζω είναι το ότι δεν υπάρχει μέση κατάσταση. Απ’ την μια μεριά η άκρως αρτίστικη προσέγγιση της Αγγελοπουλικής σχολής κι από την άλλη ο χαβαλές κι οι ταινίες videoclip.

Μεγαλύτερο κινηματογραφιστή θεωρώ τον **Τσάπλιν** και καλύτερη ταινία όλων των εποχών τον «Χρυσοθήρα». Κάποιοι λένε πως οι «Μοντέρνοι Καιροί», ή τα «Φώτα της Πόλης», είναι πιο σημαντικές ταινίες. Εγώ για κάποιο λόγο προτιμώ τον «Χρυσοθήρα». Δεύτερος αγαπημένος είναι ο Γούντυ Άλεν.

Λατρεύω τον **αμερικάνικο** κινηματογράφο και αντιπαθώ τον ευρωπαϊκό, με εξαίρεση ίσως τον ιταλικό. Το σχόλιο του Γούντυ Άλεν στο «Hollywood Ending» για την ταινία που σκηνοθέτησε τυφλός και έκανε επιτυχία στην Ευρώπη, νομίζω τα λέει όλα. Μου αρέσουν πολύ οι κλασσικοί, ο Φορντ, ο Χιούστον, ο Χίτσκοκ, ο Πέκινπα αλλά κι ο Μελ Μπρουκς, ο Μπλέικ Έντουαρντς, ο Τιμ Μπάρτον. Θεωρώ πολύ μεγάλο σκηνοθέτη τον Κλιντ Ήστγουντ και πιστεύω πως είναι κρίμα που δεν ξεκίνησε σε μικρότερη ηλικία την σκηνοθετική του καριέρα.

Δεν κατανοώ την αναγκαιότητα του επαγγέλματος του **κριτικού** κινηματογράφου και του κριτικού τέχνης γενικότερα. Αλήθεια, οι κριτικοί γιατί δεν κάνουν οι ίδιοι κινηματογράφο; Γιατί αρκούνται στην παθητική παρατήρηση όταν έχουν υποτίθεται την απαραίτητη κινηματογραφική παιδεία που θα τους επέτρεπε να είναι οι ίδιοι δημιουργοί; Η ύπαρξή τους είναι καθαρά παρασιτική. Ο κόσμος έχει κριτήριο και δεν χρειάζεται γκαουλάϊτερ να του πουν τι είναι καλό και τι όχι. Με καμιά Παναγία η αξία ενός έργου δεν μπορεί να αποτυπωθεί με τρία, τέσσερα, ή πέντε αστεράκια. Θεωρώ θεμιτό κάποιος να καταθέτει την προσωπική του γνώμη, όχι όμως κατ’ επάγγελμα.

Είναι λογικό όταν οι ιδέες ενός ανθρώπου δεν χωράνε στα στενά χρονικά όρια μιας ταινίας να υπάρχει και δεύτερη, άντε και τρίτη **συνέχεια**. Ακόμα κι από εισπρακτικής πλευράς είναι θεμιτό μια πολύ μεγάλη σε διάρκεια ταινία να «σπάει» σε δύο και τρεις. Τα prequel και τα sequel όμως με το ζόρι, που γίνονται για τα φράγκα, ή για την ματαιοδοξία, κάνουν κακό στο αρχικό έργο. Έκανες κύριε Λούκας τον Πόλεμο των Άστρων σε τρεις συνέχειες; Τον έκανες. Τι τις θέλεις τις επιπλέον έξι ταινίες; Μπορούν να συγκριθούν αυτά τα νέας εσοδείας φλύαρα ψηφιακά κατασκευάσματα με τις πρωτότυπες ταινίες; Σε καμιά περίπτωση. Προσθέτουν κάτι το ουσιαστικό στην ιστορία; Επιλύουν κάποια σημαντική «εκκρεμότητα»; Άλλο ειδικό βάρος είχε ο Πόλεμος των Άστρων των τριών ταινιών και άλλο των έξι και σύντομα των εννιά, δυστυχώς.
