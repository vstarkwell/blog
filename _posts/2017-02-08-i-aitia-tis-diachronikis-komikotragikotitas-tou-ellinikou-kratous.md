---
layout: post
title: Η αιτία της διαχρονικής κωμικοτραγικότητας του ελληνικού κράτους
description: Στην Ελλάδα δεν υπάρχει πνευματική πρωτοπορία η οποία θα μπορούσε να εμπνεύσει, να ανάψει μια σπίθα ελπίδας, αλλαγής.
categories:
  - πολιτική
tags: 
  - αρβελέρ
  - ελλάδα
---

Έτυχε να διαβάσω χθες μια παλιότερη συνέντευξη της Ελένης Γλύκατζη Αρβελέρ. Καταρχάς όπου ακούτε γυναίκα με δύο επώνυμα μακριά κι αλάργα. Για την κα. Αρβελέρ λοιπόν αιτία της κωμικοτραγικότητας του νεοελληνικού κράτους είναι το ότι η Ελλάδα δεν γνώρισε τον διαφωτισμό και ως υπεύθυνη γι’ αυτό θεωρεί την εκκλησία. Λέει: «Ποιος φταίει; Θα το πω, η εκκλησία. Αφόρισαν σχεδόν τον Βολταίρο και όλους αυτούς, ο μόνος διαφωτιστής στην Ελλάδα ήταν ο Ρήγας Φεραίος. Όταν τον σκότωσαν και αυτόν, ε... να μην τα λέω η εκκλησία δεν θρήνησε τον Ρήγα.»

Υπάρχει αλήθεια στη θέση αυτή. Η εκκλησία αποτέλεσε και αποτελεί παράγοντα οπισθοδρόμησης. Μήπως όμως είναι η εύκολη λύση να αποδίδουμε όλα τα κακά σ’ αυτή; Τι εννοώ... Υπάρχουν κράτη που δημιουργήθηκαν την ίδια περίοδο με το νεοελληνικό ή και μεταγενέστερα και αναπτύχθηκαν και προόδευσαν με πολύ ταχύτερους ρυθμούς. Άρα το να στεκόμαστε στον πράγματι σκοτεινό ρόλο της εκκλησίας τον 18ο και τον 19ο αιώνα δεν απαντάει ικανοποιητικά το ερώτημα γιατί το ελληνικό κράτος μέχρι σήμερα συνεχίζει να είναι κωμικοτραγικό.

Θα σας πω λοιπόν κατά την δική μου γνώμη ποιος φταίει για την διαχρονική γελοιότητα του ελληνικού κράτους. Είναι απλό. Φταίνε οι ίδιοι Έλληνες. Φτωχοί ή πλούσιοι, αστοί ή επαρχιώτες, αριστεροί ή δεξιοί, αφεντικά ή εργάτες, μορφωμένοι ή αναλφάβητοι, οι Έλληνες κοντά 8 γενιές από την επανάσταση του ’21 παραμένουν χωριάτες, κατσαπλιάδες, τσοπαναρέοι. Όσο Chanel κι όσο Hermès κι αν ρίξουν πάνω τους η τραγίλα δεν φεύγει με καμιά Παναγία. Έχει ποτίσει ως τα κόκαλα. Το μοναδικό τους μέλημα είναι ο εαυτός τους κι ο στενός οικογενειακός τους περίγυρος. Τίποτε άλλο. Κοινωνική συνείδηση μηδέν.

Υπάρχει όμως μια ειδοποιός διαφορά. Την εξουσία στην Ελλάδα την είχαν και την έχουν αποκλειστικά οι αστοί. Στην αστική λοιπόν δημοκρατία (κατ’ όνομα δημοκρατία μιας και ουσιαστικά για δικτατορία πρόκειται) οι αστοί κατέχουν το χρήμα, τα μέσα παραγωγής, τα μέσα ενημέρωσης, τα πάντα. Αυτή η φάρα λοιπόν επί 200 χρόνια καταληστεύει τον δημόσιο πλούτο και δεν έχει καταφέρει να φτιάξει καν ένα κράτος της προκοπής. Η περίφημη έκθεση Πόρτερ είναι αρκετά αποκαλυπτική επί του θέματος. Όχι ότι η ελληνική εργατική τάξη είναι καλύτερη. Είναι μια «εν αναμονή αστική τάξη». Οποιοσδήποτε φτωχός ανακαλύψει κάποιο (πλάγιο) τρόπο και καταφέρει να πλουτίσει γίνεται συνήθως χειρότερος κι από τον πιο ξιπασμένο αστό.

Όμως ακόμα κι η ίδια η Αρβελέρ, που πετάει την μπάλα στην εξέδρα, αποτελεί μέρος του προβλήματος. Στην Ελλάδα δεν υπάρχει πνευματική πρωτοπορία η οποία θα μπορούσε να εμπνεύσει, να ανάψει μια σπίθα ελπίδας, αλλαγής. Κι αν υπάρχει αρκείται σε τίποτα ευρωπαϊκά κονδύλια, σε καμιά χορηγία από διάφορες ναζιστικές στέγες, ιδρύματα και μέγαρα, άιντε και σε καμιά τσίγκινη πλακέτα από τον πρόεδρο της δημοκρατίας «δια την προσφορά σας στα γράμματα και τον πολιτισμό».

Στην Ελλάδα λοιπόν σήμερα ο Ράμφος θεωρείται φιλόσοφος, η Δημουλά ποιήτρια, ο Κορτώ συγγραφέας κι ο Νίκος Δήμου διανοούμενος. Την στιγμή που συντελείται μια ανθρωπιστική καταστροφή σε πολλά μέτωπα ο Καστανιώτης με τον Ψυχογιό πουλάνε τόνους σαβούρα κι οι άνθρωποι του πνεύματος πουλάνε ευαισθησία ενώ παράλληλα ασχολούνται με καυτά θέματα όπως το σύμφωνο συμβίωσης ή το δίλημμα «Nutella ή Μερέντα» (και τα like από τα γίδια να πέφτουν βροχή).

Το πρόβλημα δεν ξεκινάει από την εκκλησία όπως αναφέρει η Αρβελέρ. Η εκκλησία απλά ακολουθεί το «δώσε θάρρος στο χωριάτη να σου ανέβει στο κρεβάτι». Είναι ένα σύμπτωμα. Είδε φως και μπήκε κι έστησε ένα κρατικοδίαιτο σκοταδιστικό παραμάγαζο, απόντος ενός σοβαρού κράτους και μιας σοβαρής πνευματικής ηγεσίας.

ΥΓ. Δεν με ενδιαφέρει αν η άποψη περί γονιδιακής συγγένειας των Ελλήνων με τα γίδια χαρακτηριστεί φασιστική. Το ερώτημα «nature ή nurture» έχει απαντηθεί από καιρό: και nature και nurture.
