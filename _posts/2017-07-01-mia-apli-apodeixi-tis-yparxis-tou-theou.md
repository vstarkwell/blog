---
layout: post
title: Μια απλή απόδειξη της ύπαρξης του Θεού
description: Άντε να παίξεις μπάλα όταν τρως γκολ από τα αποδυτήρια.
categories:
  - εξυπνάδες
tags: 
  - θεός
---

Σήμερα διαπίστωσα πως υπάρχει ακόμα μια απλή αλλά ατράνταχτη απόδειξη της ύπαρξης του Θεού. Με αφορμή το μνημόσυνο ενός συγγενικού προσώπου παρευρίσκομαι το μεσημέρι σε ένα τραπέζι το οποίο γίνεται στην αυλή ενός σπιτιού κάπου στη Εύβοια. Υπό σκιά μεν, με 45 βαθμούς δε. Κι επειδή είναι κοντά σε θάλασσα έχει και υγρασία κι η ατμόσφαιρα είναι αποπνικτική. Ο δείκτης δυσφορίας πρέπει να είναι στα ύψη. Ακόμα και τα πιτσιρίκια δεν έχουν όρεξη για παιχνίδι και μοιάζουν μαραμένα στις καρέκλες. Οι περισσότεροι έχουν επιστρατεύσει αυτοσχέδιες βεντάλιες. Κάποιες κύριες που έχουν κανονικές βεντάλιες μοιάζουν προνομιούχες. Μες τον ιδρώτα όλοι περιμένουν πως και πως να ολοκληρωθεί η... διαδικασία να συγχωρεθεί ο μακαρίτης και να την κάνουν. Προς επίρρωση του νόμου του Μέρφι, σε κοινωνικές περιστάσεις που περιλαμβάνουν τραπέζωμα μπροστά μου θα βάλουν πάντα τη φέτα και δίπλα μου θα κάτσει ή παπάς ή αδερφή (σε κάποιες περιστάσεις οι δυο αυτές ιδιότητες συνδυάζονται στο ίδιο πρόσωπο). Ο σημερινός παπάς φοράει κανονικά μαύρο ράσο και από μέσα πουκάμισο και παντελόνι αλλά είναι εμφανώς ο μόνος που δεν έχει πρόβλημα με τη ζέστη. Ούτε ιδρώνει, ούτε ξεϊδρώνει όπως οι υπόλοιποι και είναι μες τη καλή χαρά. «Δε ζεσταίνεσαι;» τον ρωτάω. «Έχεις δει ποτέ παπά να ζεσταίνεται;» μου επιστρέφει την ερώτηση η οποία είναι ενδιαφέρουσα και με θέτει προ των ευθυνών μου γιατί ποτέ δεν με απασχόλησε το αναμφίβολα σοβαρό ζήτημα «παπάδες και θερμοκρασία περιβάλλοντος». «Υπάρχουν ράσα με κλιματισμό;» ξαναρωτάω αμήχανα και με διάθεση αστεϊσμού. Μου ρίχνει ένα βλοσυρό βλέμμα για το κακό χιούμορ και μου λέει αυστηρά «προνοεί η χάρις του Θεού». «Δηλαδή» του λέω αφελώς «μιλάμε για θεία παρέμβαση; για θαύμα;». «Σαφώς» μου απαντάει με αφοπλιστική βεβαιότητα καθώς δαγκώνει ένα κομμάτι κρέας. Και το ερώτημα είναι πως να τον παίξεις αυτόν τώρα ρε παιδιά που ξεκινάει με γκολ από τα αποδυτήρια; Εγώ είμαι κάθιδρος με ένα t-shirt κι αυτός θα μπορούσε άνετα να πρωταγωνιστεί στη διαφήμιση «με κρατάει καθαρή και στεγνή, σαν να μη φοράω τίποτα». Παραμέρισα ένα κομμάτι κρέας στο πιάτο μου που μου θύμισε το Γκοτζίλα του στρατού και έφαγα τις πατάτες. Καλές ήτανε... εὐλόγησον.

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/3FBxbQCG8YM" frameborder="0" style="position:absolute;width:100%;height:100%;left:0" allowfullscreen></iframe></div>