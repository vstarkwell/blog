---
layout: post
title: Ταλέντο
description: Το ταλέντο υπάρχει (ευτυχώς) και είναι εκεί έξω είτε σε ευαγγελικές εκκλησίες, είτε σε ορθόδοξες, είτε σε συναγωγές, είτε σε ρεϊβ πάρτι, είτε σε πεζόδρομους, είτε σε επαρχιακά σκυλάδικα.
categories:
  - μουσική
tags: 
  - 
---

Προσωπικά δεν έχω καμιά σχέση με τη θρησκεία. Αν κι ο παππούς μου ήταν παπάς, από τότε που άρχισα να καταλαβαίνω τον κόσμο είμαι άθεος. Ούτε αγνωστικιστής, ούτε τίποτα. Άθεος, σκέτο. Είναι η μόνη αξιοπρεπής στάση που αρμόζει στον άνθρωπο. Αυτή είναι η άποψή μου. Σέβομαι όμως όσους πιστεύουν (όπου πιστεύουν) αρκεί βέβαια να αξίζουν το σεβασμό. Δεν μπορείς να σέβεσαι για παράδειγμα αυτούς που, στο όνομα του όποιου θεού, σκορπάνε το θάνατο ή τους υπέρμαχους του μεσαίωνα. Εξαιτίας των θρησκειών έχει υποφέρει διαχρονικά η ανθρωπότητα κι ίσως αυτές να είναι και η αιτία που κάποτε θα καταστραφεί. Παρόλα αυτά στον τομέα της τέχνης πολλές και σπουδαίες δημιουργίες έχουν γίνει με αφορμή τη θρησκευτική πίστη.

Τελευταία έψαχνα τα έργα και τις ημέρες των «Πάροικων», ενός συγκροτήματος της δεκαετίας του ’80 από την Θεσσαλονίκη που κάποιος θα μπορούσε να πει ότι ανήκε στην κατηγορία του «χριστιανικού ροκ». Ξέρω τις δικαιολογημένες αντιρρήσεις που έχουν κάποιοι για τον όρο, μη κολλήσουμε όμως εκεί. Οι «Πάροικοι» ήταν ευαγγελιστές, πεντηκοστιανοί, κάτι τέτοιο τελοσπάντων (αγνοώ τις διαφορές). Παρόλο που η στιχουργική τους είναι μονοθεματική (και εντελώς βαρετή για κάποιον που δεν συμμερίζεται τις θρησκευτικές τους πεποιθήσεις), έχουν αναμφίβολα κάποιες πολύ καλές μελωδίες.

Ψάχνοντας λοιπόν για τους «Πάροικους» πέφτω πάνω σε μια μουσική εκδήλωση της ευαγγελικής εκκλησίας στην Κατερίνη. Πέντε γέροντες και τρεις γριές να κάνουν αέρα με βεντάλιες από κάτω και μπροστά στα σκαλιά της εκκλησίας ένα κοριτσάκι λίγο αμήχανο, με το γνωστό συντηρητικό ντύσιμο και στυλ που συναντάς σε αυτούς τους χώρους, έτοιμο να τραγουδήσει ένα τραγούδι των «Πάροικων».

Για καλή μου τύχη, με το που πάω να κάνω «κλικ» και να αλλάξω σελίδα (το όλο σκηνικό δεν άφηνε υποσχέσεις για κάτι καλό) το κορίτσι ανοίγει το στόμα του και τραγουδάει. Και μένω άναυδος... Μακράν η πιο καλή τραγουδίστρια που έχω ακούσει τα τελευταία χρόνια. Τρομερή φωνή με ωραία χροιά και μεγάλο εύρος και κυρίως τρομερή ερμηνεία, πραγματικά βιωματική, με ανεπαίσθητες αλλά υπαρκτές γκόσπελ και «μαύρες» αναφορές, που σε μαγνητίζει ανεξαρτήτως του τι λένε οι στίχοι. Ποια Μποφίλιου και ποια Ζουγανέλη; Μιλάμε πως η «ακατέργαστη πρώτη ύλη» στην συγκεκριμένη περίπτωση είναι τουλάχιστον πέντε κλάσεις ανώτερη. Και υπόψιν πρόκειται για live σε χώρο με κακή ακουστική, με μια πολύ μέτρια ορχήστρα, με κολοκοτρωνέϊκα μηχανήματα κι ένα τύπο παράφωνο να τραγουδάει στα ρεφρέν πάνω στο κορίτσι.

Ριάλιτι σου λέει ο άλλος μετά, δισκογραφικές, κυκλώματα, σταρ σύστεμ και τηλεγλέντια. Το ταλέντο υπάρχει (ευτυχώς) και είναι εκεί έξω είτε σε ευαγγελικές εκκλησίες, είτε σε ορθόδοξες, είτε σε συναγωγές, είτε σε ρεϊβ πάρτι, είτε σε πεζόδρομους, είτε σε επαρχιακά σκυλάδικα. Να ’ναι καλά η κοπέλα και να τραγουδάει ό,τι της αρέσει.

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/uSFW9-XSZxI" frameborder="0" allow="autoplay; encrypted-media" allowfullscreen style="position:absolute;width:100%;height:100%;left:0"></iframe></div>