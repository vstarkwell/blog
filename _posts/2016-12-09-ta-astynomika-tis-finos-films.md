---
layout: post
title: Τα αστυνομικά της Φίνος Φιλμς
description: Η ΦΦ αναμφίβολα σεβόταν τον θεατή κι αυτό φαίνεται στην απήχηση που είχαν οι ταινίες της στον κόσμο.
categories:
  - κινηματογράφος
tags: 
  - φίνος-φιλμς
---

H nova έχει μια υπηρεσία on demand που σου επιτρέπει να επιλέξεις μεταξύ διαφόρων ταινιών (της κακιάς ώρας οι περισσότερες). Ανάμεσα σε αυτές και περίπου 150 ταινίες της Φίνος Φιλμς της οποίας προσωπικά είχα δει μόνο τις κλασσικές κωμωδίες που παίζονταν παλιά (και φαντάζομαι παίζονται ακόμα) στην τηλεόραση. Πάντα είχα ενδιαφέρον για το λεγόμενο ελληνικό αστυνομικό φιλμ αλλά ποτέ δεν τα κατάφερα να ασχοληθώ σοβαρά με το θέμα. Έτσι λοιπόν το τελευταίο διάστημα παρακολουθώ κάποιες αστυνομικές ταινίες της ΦΦ. Ταινίες κυρίως του Φώσκολου και του Τσιώλη, αλλά και του Δαλιανίδη, του Γλυκοφρύδη, του Δημόπουλου, γυρισμένες από τα τέλη της δεκαετίας του ’60 έως τις αρχές της δεκαετίας του ’70, την περίοδο της χούντας χοντρικά. Μέχρι σήμερα έχω δει καμιά δεκαπενταριά: «Πανικός», «Με Φόβο και Πάθος», «Εσχάτη Προδοσία», «Κατάχρησις Εξουσίας», «Η Ζούγκλα των Πόλεων», «Όταν η Πόλις Πεθαίνει», «Εν’ Ονόματι του Νόμου» κλπ.

Αν και τα σενάριά τους είναι σίγουρα αδύναμα, και η σκηνοθεσία (κυρίως του Φώσκολου) είναι εντελώς ακαδημαϊκή και επιφανειακή (ο Τσιώλης είναι περισσότερο ρεαλιστής και εμβαθύνει πιο πολύ στους χαρακτήρες), η αλήθεια είναι πως πρόκειται για αξιοπρεπείς ταινίες. Οι παραγωγές είναι ιδιαίτερα φροντισμένες, η φωτογραφία ο ήχος και η εικόνα (ασπρόμαυρη ή έγχρωμη) κινούνται σε ψηλά στάνταρντς και οι ηθοποιοί είναι πολύ καλοί. Από τον εξαιρετικό Κούρκουλο ως τον πάντα ευεπίφορο στο over-acting Κώστα Πρέκα (ευλόγησον) κι από την «κινηματογραφική» Μαίρη Χρονοπούλου στην πολύ γοητευτική Μπέτυ Λιβανού, δεν είναι τόσο οι πρωταγωνιστές που κλέβουν την παράσταση σ’ αυτές τις ταινίες όσο οι (συνήθως «κακοί») καρατερίστες: Κατράκης (αξεπέραστος), Καλογήρου, Τσαπέλης, Αργύρης κα.

Οι συγκεκριμένες ταινίες αλλά και γενικότερα οι ταινίες της ΦΦ σίγουρα δεν έφεραν καμιά επανάσταση στον ελληνικό κινηματογράφο. Σεναριακά και σκηνοθετικά κινήθηκαν σε ρηχά νερά πιστές σε κλασικές και συντηρητικές φόρμες. Έφεραν επανάσταση όμως στην τεχνική του κινηματογράφου στην χώρα μας. Η ΦΦ αναμφίβολα σεβόταν τον θεατή κι αυτό φαίνεται στην απήχηση που είχαν οι ταινίες της στον κόσμο. Τα θέματα των ταινιών της δεν ξέφυγαν από το επίπεδο της αστικής ηθικολογίας. Δεν θα βρεις όμως στην ταινιοθήκη της προπαγανδιστικά σκουπίδια τύπου «Στα Σύνορα της Προδοσίας», «Οι Γενναίοι του Βορρά» κλπ.

Πίσω από τις κάμερες αυτών των ταινιών βρέθηκαν σπουδαίοι «τεχνίτες» όπως ο Αρβανίτης, ο Δημόπουλος, ο Φωτόπουλος, ο Καπνίσης, ο Ζέρβας, ο Λύκας. Στην ΦΦ εξάλλου μυήθηκαν στην κινηματογραφική τέχνη σπουδαίοι δημιουργοί που διέπρεψαν τις επόμενες δεκαετίες όπως ο Τάσιος, ο Κατσουρίδης, ο Βούλγαρης, ο Κουτσομύτης. Χαρακτηριστικό της φροντίδας αυτών των ταινιών είναι οι τίτλοι της αρχής. Καλοστημένες μακέτες, ωραίες γραμματοσειρές.

Είναι κατανοητή η ανάγκη των ανθρώπων που δημιούργησαν τον λεγόμενο νέο ελληνικό κινηματογράφο να ξεφύγουν από τον φορμαλισμό και την μανιέρα. Οι συγκεκριμένες ταινίες όμως, με όλες τις αδυναμίες τους, έχουν θέση στην μικρή ιστορία του ελληνικού κινηματογράφου και δεν θα ’πρεπε να καταχωνιάζονται στα αζήτητα.
