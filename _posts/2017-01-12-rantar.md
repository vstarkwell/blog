---
layout: post
title: Ραντάρ
description: Η μετατόπιση του κέντρου ενδιαφέροντος του Ελληνικού τραγουδιού στους τραγουδιστές, στα «είδωλα» λαϊκά και έντεχνα, συνετέλεσε στον σταδιακό εκφυλισμό του.
categories:
  - μουσική
tags: 
  - έντεχνο
  - θεοδωράκης
  - 80s
---

Με αφορμή ένα post που διάβασα στο fb θυμήθηκα τον σπουδαίο δίσκο «Ραντάρ» (1980) του Θεοδωράκη και του Τριπολίτη. Είπα να τον ακούσω και πρόσεξα το εξώφυλλο. Είναι η εποχή που ο Μάτσας και οι άλλοι εταιρειάρχες (σκεπτόμενοι εμπορικά κοντόφθαλμα κι όχι έξυπνα) σπρώχνουν το ελληνικό τραγούδι σε μια κατεύθυνση που θέλει τους τραγουδιστές στο επίκεντρο κι όχι τους δημιουργούς. Έτσι ενώ πρώτο αναφέρεται το όνομα του Θεοδωράκη, πρώτη (από αριστερά) είναι η φωτογραφία του Νταλάρα. Όσοι ασχολούνται με την οπτική επικοινωνία ξέρουν πόσο σημαντικό είναι αυτό. Και το κυριότερο: το όνομα (και μόνο) του Κώστα Τριπολίτη, ο οποίος έχει το ίδιο ακριβώς μερίδιο στην πνευματική δημιουργία όσο και ο Θεοδωράκης, αναφέρεται με μικρά γράμματα.

Σκεφτείτε το εξής απλό: αν δεν υπήρχε ο Θεοδωράκης ή ο Τριπολίτης δεν θα υπήρχε ο δίσκος ενώ αν αντί του Νταλάρα είχε χρησιμοποιηθεί ο Μητσιάς για παράδειγμα ο δίσκος θα ήταν ο ίδιος (ίσως και καλύτερος). Και βέβαια στην μετέπειτα καριέρα του ο Νταλάρας έγραψε στα παλιά του τα παπούτσια τα τραγούδια απ’ το Ραντάρ. Η μετατόπιση του κέντρου ενδιαφέροντος του Ελληνικού τραγουδιού στους τραγουδιστές, στα «είδωλα» λαϊκά και έντεχνα, συνετέλεσε στον σταδιακό εκφυλισμό του.
