---
layout: post
title: Μεταφυσική
description: Η μεταφυσική είναι σαν τα σήριαλ· έχει σασπένς ενώ δεν απαιτεί σοβαρή σκέψη, έρευνα, πειραματισμό, δοκιμή κλπ.
categories:
  - αμπελοφιλοσοφία
  - πύλες-του-ανεκδιήγητου
tags: 
  - μεταφυσική
---

Δεν υπάρχει τίποτα σ’ αυτόν τον κόσμο που να μην μπορεί να ερμηνευθεί με την λογική. Όχι ότι δεν υπάρχουν αναπάντητα ερωτήματα. Υπάρχουν και ίσως πάντα θα υπάρχουν. Πίσω τους όμως κρύβονται λογικές απαντήσεις που κάποια στιγμή θα έρθουν στο φως όταν κατακτηθούν αχαρτογράφητες περιοχές της γνώσης. Και τότε τα ερωτήματα θα φαντάζουν τόσο απλά, όσο το ότι η γη γυρίζει.

Όσο βέβαιο είναι πως δεν υπάρχει θεός, διάολος, φαντάσματα, πνεύματα, μάγια και τα ρέστα, πως η αστρολογία, ο εσωτερισμός κι οι εναλλακτικές «θεραπείες» είναι απάτη, το ίδιο βέβαιο είναι πως η ροπή προς την μεταφυσική είναι μια έμφυτη κατάσταση για τον άνθρωπο (στην μεταφυσική όπως καταλάβατε εντάσσω και την θρησκεία). Κι αυτό γιατί πολύ απλά του ήταν και του είναι χρήσιμη. Κάποιοι λένε πως κατευνάζει το άγχος του θανάτου, άλλοι πως είναι το αλατοπίπερο της ζωής κλπ. Προφανώς έτσι είναι από την στιγμή που υπάρχει. Κάτι από όλα όσα λέγονται ισχύει (μπορεί και όλα μαζί).

Όμως επιτρέψτε μου να πω πως κατά την γνώμη μου υπάρχουν και καλύτερα αγχολυτικά ή «αλατοπίπερα». Υπάρχει η δημιουργία, η τέχνη, ο έρωτας, το sex, η ουσιαστική γνώση, το ταξίδι κλπ. Βέβαια όλα αυτά απαιτούν ενέργεια, δράση από την πλευρά του υποκειμένου με αποτέλεσμα να έχουν σαφώς ένα μεγαλύτερο βαθμό δυσκολίας σε σχέση με την μεταφυσική. Ένα σαβουροβιβλίο να διαβάσεις μπαίνεις αμέσως στο τριπ. Η μεταφυσική είναι σαν τα σήριαλ. Έχει σασπένς ενώ δεν απαιτεί σοβαρή σκέψη, έρευνα, πειραματισμό, δοκιμή κλπ. Πετάει ο γάϊδαρος; Πετάει. Πολλαπλασίασε τα ψάρια ο Χριστούλης; Τα πολλαπλασίασε (το πως δεν ενδιαφέρει αφού θεός είναι). Θεραπεύει η Κονιόρδου με την «διάχυτη συμπαντική ενέργεια» αλά Darth Vader; Θεραπεύει (άσχετα αν κάθε φορά που το κάνει ένας σοβαρός επιστήμονας κάπου στον κόσμο αυτοκτονεί).

Τώρα βέβαια θα μου πεις όταν ο άλλος είναι 75, 80 ρε μεγάλε ούτε γκόμενα να βγάλει μπορεί, ούτε να πηδήξει, ούτε κέφι για να μάθει και να δημιουργήσει έχει. Αυτή είναι μια άποψη που κυριαρχεί σε τριτοκοσμικές χώρες όπως η Ελλάδα, το Αφγανιστάν κι η Μπουργκίνα Φάσο, σε χώρες τελοσπάντων όπου διατηρούνται ακόμα καιάδες για την τρίτη ηλικία. Φυσικά και οι παππούδες κι οι γιαγιάδες μπορούν να ερωτευθούν, να κάνουν sex (εντάξει τα αεροπλανικά δεν είναι κι απαραίτητα), να μάθουν, να δημιουργήσουν, να ταξιδέψουν. Κι όλα αυτά είναι που θα τους προσφέρουν μια καλή ποιότητα ζωής και θα τους γεμίσουν με αισιοδοξία κι όχι ο άγιος Σπυρίδωνας, τα ζώδια, τα νεφελίμ, τα ελοχίμ και το pranic healing!
