---
layout: post
title: Garbage in garbage out
description: Όσο υπάρχει ο ΣΥΡΙΖΑ και χρησιμοποιεί τον όρο αριστερά εγώ δεν θέλω να λέγομαι αριστερός. Όχι πως με νοιάζει κιόλας. Ποτέ δεν με ένοιαζε να έχω πολιτική ταυτότητα.
categories:
  - πολιτική
tags: 
  - αριστερά
  - ΣΥΡΙΖΑ
---

Οι πιο πολλοί της ηλικίας μου, που μεγάλωσαν τη δεκαετία του ’80, απόκτησαν πολιτική ταυτότητα λόγω οικογένειας σύμφωνα με το «από φρονήματα τι είμαι μη ρωτάς, ψηφίζω πάντα ό,τι ψηφίζει κι ο μπαμπάς». Εμένα ο πατέρας μου ήταν ΚΚΕ και η μάνα μου ΠΑΣΟΚ (με τον Ανδρέα ήταν πιο σωστά όχι με το ΠΑΣΟΚ). Εγώ ποτέ δεν έμπλεξα με κόμματα και νεολαίες. Μου ήταν εντελώς αδιάφορος ο διαχωρισμός αριστεροί-κεντρώοι-δεξιοί. Επειδή όμως μεγάλωσα σε μια φτωχογειτονιά μιας επαρχιακής πόλης η οποία ήταν γεμάτη με κωλόμπαρα και λούμπεν στοιχεία, επειδή έβλεπα γύρω μου την φτώχεια, την εκμετάλλευση, την αδικία, πάντα τοποθετούμουν αριστερά σ’ αυτόν τον ηλίθιο και ψεύτικο διαχωρισμό. Τοποθετούμουν επίσης αριστερά γιατί δεν άντεχα την κακογουστιά και τον κιτρινισμό της Αυριανής και του Ελεύθερου Τύπου. Δεν άντεχα τους διορισμούς του ΠΑΣΟΚ και τα «δικά μας παιδιά» της Νέας Δημοκρατίας. Δεν άντεχα τον Μπακαλάκο και τον Ρόμπερτ Ουίλιαμς.

Τώρα όμως, στα 40 φεύγα, έμαθα πως αριστερά είναι ο Τσίπρας κι ο Παππάς. Αριστερά είναι η Αυριανή, η Κόντρα, το Χωνί, το Νοκουμέντο, η Εφημερίδα των Συντακτών κι η Αυγή των τελευταίων χρόνων. Αριστερά είναι τα έμισθα τρολ κι η λάσπη. Αριστερά είναι ο Κουρής, ο Καλογρίτσας, ο Ιβάν Σαββίδης κι ο Κοντομηνάς. Αριστερά είναι ο Βαξεβάνης, ο Μπεκιάρης κι ο Καρτερός. Αριστερά είναι ο Πολάκης, ο Καρανίκας, ο Κουρουμπλής, ο Παπαγγελόπουλος, η Θάνου, η Αυλωνίτου, η Φωτίου κι η Καρακώστα. Αριστερά είναι τα ψέματα, ο αμοραλισμός, οι κωλοτούμπες και τα μνημόνια. Αριστερά είναι οι διορισμοί των ημετέρων, το γλείψιμο και το κομματικό κράτος. Αριστερά είναι η συγκυβέρνηση με φασίστες και το ξέπλυμα του ναζισμού.

Όσο υπάρχει λοιπόν ο ΣΥΡΙΖΑ και χρησιμοποιεί τον όρο αριστερά εγώ δεν θέλω να λέγομαι αριστερός. Όχι πως με νοιάζει κιόλας. Ποτέ δεν με ένοιαζε να έχω πολιτική ταυτότητα. Σίγουρα έντιμοι αριστεροί υπάρχουν και στο ΚΚΕ και στην ΑΝΤΑΡΣΥΑ και στην ΛΑΕ και στα εξωκοινοβουλευτικά κόμματα και ανένταχτοι. Αν τους ενδιαφέρει ο όρος «αριστερά», από την άποψη πως έχει ένα ιδιαίτερο ιστορικό και συναισθηματικό φορτίο και είναι κρίμα να τον σφετερίζονται οι πολιτικοί απατεώνες του ΣΥΡΙΖΑ, ας κάνουν φασαρία.

Κι ίσως η αιτία για το ότι διαχρονικά μας κυβερνάνε σκουπίδια επιπέδου Τσίπρα, Σαμαρά, ΓΑΠ, Καραμανλή κλπ, να βρίσκεται σε αυτό που είπε ο Ράσελ «το πρόβλημα με τον κόσμο είναι ότι οι ανόητοι και οι φανατικοί είναι πάντα πολύ σίγουροι για τον εαυτό τους, ενώ οι σοφοί άνθρωποι γεμάτοι αμφιβολίες». Προσωπικά πάντως θεωρώ πιο σωστή την άποψη του Κάρλιν σχετικά με τους πολιτικούς: «This is the best that we can do. This is what we have to offer. It’s what our system produces. Garbage in, garbage out.»

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/07w9K2XR3f0" frameborder="0" allow="autoplay; encrypted-media" allowfullscreen style="position:absolute;width:100%;height:100%;left:0"></iframe></div>