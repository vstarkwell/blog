---
layout: post
title: Τα πάντα εν σοφία
description: Διβάζοντας για τους «γκρίζους εξωγήινους που εδώ και μερικές δεκαετίες παράγουν υβριδικούς ανθρώπους προκειμένου να εξελίξουν περισσότερο τον home sapiens».
categories:
  - προσωπικά
  - γκρίνια
tags: 
  - παναιτωλικός
  - αγρίνιο
---

Κάθε ανθρώπινο συναίσθημα είναι μια μίξη από κάποια βασικά συναισθήματα (θυμός, χαρά, λύπη, φόβος, έκπληξη και δε ξέρω ποια άλλα). Γι αυτό και συνήθως είναι μοναδικό. Δύσκολα βιώνεις ακριβώς το ίδιο. Εμένα μου συνέβη όμως να βιώσω τον απόλυτο, το καθαρό τρόμο δυο φορές στη ζωή μου. Μία πριν από καμία τριανταριά χρόνια και μία χθες.

Όταν ήμουν πιτσιρικάς πήγαινα σε ένα κουρείο κοντά στο σπίτι μου. Ο κουρέας ήταν ένας πολύ ήρεμος τύπος που ’χε «ντούγκλας το μουστάκι». Καλός στη δουλειά του, ευγενικός, μειλίχιος με τα καλαμπούρια του. Ώσπου κάποια Κυριακή τον είδα με τα μάτια μου στο γήπεδο του Παναιτωλικού να δαγκώνει ένα κάγκελο από τα νεύρα του. Δεν πρόκειται για λεκτική υπερβολή. Κατακόκκινος, με γουρλωμένα τα μάτια και τις φλέβες στους κροτάφους και το λαιμό να πετάνε, δάγκωνε με μανία ένα κάγκελο στη κερκίδα, μέσα σε ένα γενικότερο χαμό για μια απόφαση του διαιτητή. Με τη Παναχαϊκη ήταν το παιχνίδι το θυμάμαι σα τώρα. Από τότε όχι μόνο δε ξαναπήγα αλλά ούτε και ξαναπέρασα έξω απ’ τη κουρείο. Σκεφτόμουν με τρόμο πως θα μπορούσε να πάθει καμία τέτοια παράκρουση την ώρα που κράταγε το ψαλίδι στα χέρια ή ακόμα χειρότερα το ξυράφι που ξύριζε το σβέρκο.

Εδώ και κάποια χρόνια παρακολουθούσα με πολύ ενδιαφέρον τα άρθρα κάποιας κυρίας (Ελληνίδα της Εσπερίας) με εξαιρετικές σπουδές και γνώσεις κυρίως σε θέματα που έχουν να κάνουν με τη τεχνολογια αλλά και τη τέχνη. Αναμφίβολα ικανότατος άνθρωπος σε ό,τι κι αν έχει καταπιαστεί (κι είναι πολλά και διαφορετικά αντικείμενα), ρηξικέλευθος, με ευρεία, αναλυτική και ορθολογική σκέψη, ωραίο και μεστό λόγο, χωρίς τον ακαδημαϊσμο και το τουπέ του συναφιού της. Ώσπου χθες διάβασα ένα άρθρο της για τους «γκρίζους εξωγήινους που εδώ και μερικές δεκαετίες παράγουν υβριδικούς ανθρώπους προκειμένου να εξελίξουν περισσότερο τον home sapiens» κι ένιωσα ακριβώς το ίδιο συναίσθημα όπως στο περιστατικό με τον κουρέα.

Για να θυμηθώ τον Πανούση: «κουφάλα δημιουργέ, τα πάντα εν σοφία εποίησες».