---
layout: post
title: Γιάννης Λογοθέτης
description: Αν έπρεπε να περιγράψει κάποιος τον στιχουργό Λογό με μια φράση αυτή θα ήταν οι σωστές λέξεις, στην σωστή θέση και στην σωστή ποσότητα.
categories:
  - μουσική
tags: 
  - έντεχνο
  - 70s
  - μούτσης
  - γιάννης-λογοθέτης
---

Ο Γιάννης Λογοθέτης είναι σπουδαίος και πολύπλευρος καλλιτέχνης. Τόσο από το έργο του, όσο κι από τις ελάχιστες φορές που τον έχω δει στην τηλεόραση ή έχω διαβάσει συνεντεύξεις του, μου έχει δημιουργηθεί η εντύπωση πως είναι κι ένας άνθρωπος με ιδιαίτερη σεμνότητα, γλυκύτητα κι ευγένεια. Εγώ θα σταθώ σε μια μόνο από τις πλευρές του ταλέντου του, την στιχουργία-τραγουδοποιία. Όταν ήμουν μικρός η μάνα μου μου τραγουδούσε διαρκώς το «καλέ κυρά Μαρία», την «Λούλα», το «μπισκοτάκι», τον «γιο του παρταόλα» κι άλλα τραγούδια του Λογό. Κι αυτά τα τραγούδια αποτυπώθηκαν στη μνήμη και τη καρδιά μου. Μετά από χρόνια (τέλη της δεκαετίας του ’90) όταν τα αναζήτησα δεν μπόρεσα να τα βρω πουθενά. Στα δισκάδικα -δεν ξέρω γιατί- δεν έβρισκες cd του Λογό. Κάνα βινύλιο μόνο μπορούσες να πετύχεις στο Μοναστηράκι ή σε καμιά δισκοθήκη φίλου ή συγγενή. Μια πολύ ευχάριστη έκπληξη ήταν το 2005 η κυκλοφορία του «ρε γυαλάκια πονηρέ». Το cd αυτό έγινε η αφορμή να ακούσουν και να αγαπήσουν τα συγκεκριμένα τραγούδια και τα δικά μου παιδιά.

Μια ιδιαιτερότητα που έχουν τα τραγούδια του Λογό είναι το ότι παρόλο είναι πολύ πλούσια σε εικόνες, σε νοήματα, σε συναισθήματα, έχουν μια χαρακτηριστική απλότητα (κι όχι απλοϊκότητα). Ο λόγος, με τις εύστοχες ρίμες και το έξυπνο χιούμορ, ρέει εντελώς φυσικά, σα να σου μιλάει ένας καθημερινός άνθρωπος. Και υπόψιν, την ικανότητα να εκφράζουν τον καθημερινό άνθρωπο την έχουν μόνο οι μεγάλοι καλλιτέχνες. Στα τραγούδια που τους στίχους υπογράφει ο Λογό δεν θα βρεις καμιά επιτήδευση, καμιά προσπάθεια εντυπωσιασμού. Δεν θα βρεις βερμπαλισμούς και φανφάρες. Όλα είναι ξεκάθαρα, τα νοήματα περιεκτικά, η γλώσσα στρωτή κι ωραία. Κι έχει γράψει σπουδαία και κλασσικά τραγούδια με τον Μούτση, τον Χατζηνάσιο, τον Κηλαηδόνη, τον Κουγιουμτζή κι αρκετούς άλλους: «[έτσι είν’ η ζωή](https://www.youtube.com/watch?v=FGHKesiffUc){:target='_blank'}», «[κοίταξε να δεις](https://www.youtube.com/watch?v=N-DnlJcO9sA){:target='_blank'}», «[πάρε τον ηλεκτρικό](https://www.youtube.com/watch?v=L7RqsehnB9c){:target='_blank'}», «[σαν τα πουλιά σκορπίσαμε](https://www.youtube.com/watch?v=_PUgJ38eMzA){:target='_blank'}», «[και γεια χαρά](https://www.youtube.com/watch?v=aS5boKUk2xs){:target='_blank'}», «[έχω μια βάρκα με πανιά](https://www.youtube.com/watch?v=kwUcPsRm70k){:target='_blank'}», «[με το πρώτο λεωφορείο](https://www.youtube.com/watch?v=ui0tjfUe0DQ){:target='_blank'}», «[αχ Μαρία](https://www.youtube.com/watch?v=-Cs_SYqujmY){:target='_blank'}», «[άσπρα κόκκινα κίτρινα μπλέ](https://www.youtube.com/watch?v=987T2axDLdI){:target='_blank'}»· τραγούδια ζωής, με χαρακτηριστικό στίγμα, με ταυτότητα και πρόσωπο, τραγούδια που ακούστηκαν (και ακούγονται) πολύ και πάνω στα οποία θεμελιώθηκαν ολόκληρες καριέρες. Μαζί μ’ αυτά (και πολλά άλλα) πάντα θυμάμαι κι ένα, όχι και τόσο γνωστό, αλλά υπέροχο τραγούδι που έχει γράψει ο Λογό (με τον Μούτση νομίζω) για την επιστράτευση του ’74: «εμβατήρια όλη μέρα και την επομένη, κι όλο σου ’λεγα φοβάμαι, Ελένη».

Η απήχηση και η διεισδυτικότητα των τραγουδιών του Λογό στον κόσμο ήταν τέτοια που κάποια από αυτά όπως το «άσπρα κόκκινα κίτρινα μπλε» και το «έτσι ειν’ η ζωή» έγιναν συνθήματα στα γήπεδα. Σίγουρα όμως ιδιαίτερη αξία έχουν τα τραγούδια που υπογράφει ο ίδιος και την μουσική και την ερμηνεία και τα περισσότερα από αυτά έχουν μια σκωπτική, χιουμοριστική διάθεση. Ένα πολύ χαρακτηριστικό δείγμα της στιχουργίας του Λογό θεωρώ πως είναι η ακόλουθη στροφή από το «αυτά τα τραγουδάκια μου»: «Πήγα και σ’ ένα στούντιο / λέω στον ηχολήπτη / βάλε μπροστά τη μηχανή / να γράψουμε ρε τσίφτη.» Η προτροπή «βάλε μπροστά τη μηχανή» και η σπάνια πλέον αλλά πολύ ωραία λέξη «τσίφτη» μετατρέπουν μια απλή φράση σε ιδιαίτερη, από αυτές που σου μένουν στο μυαλό με το πρώτο άκουσμα και σε αφήνουν με ένα χαμόγελο ευχάριστου ξαφνιάσματος. Αν έπρεπε να περιγράψει κάποιος τον στιχουργό Λογό με μια φράση αυτή θα ήταν: **οι σωστές λέξεις, στην σωστή θέση και στην σωστή ποσότητα**.

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/aZygPv0d8KA" frameborder="0" gesture="media" allow="encrypted-media" style="position:absolute;width:100%;height:100%;left:0" allowfullscreen></iframe></div>




