---
layout: post
title: Η εκπαίδευση των εκπαιδευτικών
description: Οι εκαπιδευτικοί, πέρα από το γνωστικό τους αντικείμενο, μια ψυχολογία του παιδιού, μια ψυχολογία του εφήβου, την έχουν ανοίξει ποτέ;
categories:
  - γκρίνια
  - αμπελοφιλοσοφία
tags: 
  - εκπαιδευτικοί
---

Πριν λίγες μέρες διάβασα για την απόφαση που εξέδωσε το δικαστήριο για τον δεκαεπτάχρονο μητροκτόνο απ’ το Αγρίνιο. Αν θυμάστε την υπόθεση πριν 4,5 χρόνια μαχαίρωσε μέχρι θανάτου τη μάνα του σ’ έναν καυγά με αφορμή την απαίτηση της να κλείσει την τηλεόραση και να διαβάσει για τις πανελλαδικές. Το δικαστήριο με βάση τη πρόταση του εισαγγελέα τον έκρινε αθώο λόγω ακαταλόγιστου μιας και δέχθηκε πως πάσχει από σοβαρή ψυχική νόσο.

Τα χάλια του έχει και το εκπαιδευτικό σύστημα τα χάλια τους έχουν και οι κοινωνικές δομές που προάγουν την «καταξίωση» μέσα από τον ανελέητο ανταγωνισμό και τη διαρκή πίεση με τρόπαιο την επαγγελματική «αποκατάσταση». Σ’ αυτές τις συνθήκες είναι λογικό πολλοί ευαίσθητοι άνθρωποι να συνθλίβονται και είτε να στρέφουν το μαχαίρι στον εαυτό τους είτε στους άλλους όπως ο πιτσιρικάς από το Αγρίνιο.

Εγώ όμως θα ’θελα να σταθώ μόνο σε μια παράμετρο αυτού του δράματος. Στο ότι και οι δύο γονείς του παιδιού ήταν (ο πατέρας είναι) εκπαιδευτικοί. Θα περίμενε λοιπόν κάποιος λόγω του επαγγέλματός τους να ήταν σε θέση να καθοδηγήσουν σωστά το παιδί τους σ’ αυτή τη δύσκολη πορεία προς τις εξετάσεις. Θα περίμενε επίσης, στη περίπτωση που το παιδί είχε κάποιες συναισθηματικές δυσκολίες, να τις διαγνώσουν και να φροντίσουν εγκαίρως γι’ αυτές. Αυτό θα ήταν το λογικό. Αυτό πρέπει σύμφωνα με τα επαγγελματικά τους καθήκοντα να κάνουν για τα άλλα παιδιά πόσο περισσότερο για το δικό τους το παιδί.

Το ερώτημα που προκύπτει λοιπόν είναι τι εκπαίδευση έχουν οι ίδιοι οι εκπαιδευτικοί; Πέρα από το γνωστικό τους αντικείμενο, μια ψυχολογία του παιδιού, μια ψυχολογία του εφήβου, την έχουν ανοίξει ποτέ; Ας υποθέσουμε πως εκπαιδεύονται για να είναι καλοί δάσκαλοι, μαθηματικοί, γυμναστές, φιλόλογοι κλπ. Για να είναι παιδαγωγοί εκπαιδεύονται; Το να είσαι διάνοια στην χημεία σε καθιστά ικανό να εκπαιδεύεις παιδιά;

Γενικεύω θα πει κανείς με αφορμή ένα σπάνιο περιστατικό. Δυστυχώς δεν γενικεύω. Για του λόγου το αληθές, αν έχετε κάποιον φίλο-γνωστό ψυχολόγο, ρωτήστε τον. Θα σας πει ότι υπάρχει μια μεγάλη και διακριτή κατηγορία στη πελατεία του που λέγεται «παιδιά εκπαιδευτικών». Όχι μόνο οι εκπαιδευτικοί δεν σκαμπάζουν γρι από παιδαγωγική αλλά αντιθέτως, προβάλλοντας στα παιδιά τους τα δικά τους κόμπλεξ (π.χ. το παιδί του εκπαιδευτικού πρέπει να είναι «υπόδειγμα» μαθητή), τα συνθλίβουν ακόμα περισσότερο.