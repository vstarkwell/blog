---
layout: post
title: Land of hope and dreams
description: Τώρα παρατηρώ τον εαυτό μου κι ένα σωρό άλλους γονείς παιδιών 10 με 15 χρονών, καμία φορά και μεγαλύτερων, να τα πηγαινοφέρνουν στις διάφορες δραστηριότητες και τα φροντιστήρια κι αναρωτιέμαι σε ποιο σημείο ακριβώς χάθηκε η μπάλα.
categories:
  - μουσική
  - προσωπικά
tags: 
  - springsteen
---

Το φθινόπωρο του 1988 όταν ήμουν 15 χρονών και εμένα σε μια επαρχιακή πόλη καμία τρακοσαριά χιλιόμετρα από την Αθήνα, αποφάσισα (λίγο αργά είναι αλήθεια) να γίνω Τομ Σώγιερ. Κι αυτό γιατί ίσχυαν ταυτόχρονα δύο συνθήκες. Πρώτον δεν υπήρχε περίπτωση να έρθει ο Springsteen στην Αθήνα και να μην πάω να τον δω και δεύτερον δεν υπήρχε περίπτωση να με αφήσουν οι γονείς μου (πολύ περισσότερο να με πάνε). Έτσι λοιπόν αποφάσισα να κινηθώ εν κρυπτώ και μόνος γιατί κανένας φίλος ή γνωστός δεν ακολουθούσε. Προμηθεύτηκα εισιτήριο από έναν ντόπιο ντι-τζεϊ λαμόγιο πληρώνοντάς το διπλό και μια Δευτέρα πρωί άφησα ένα ωραιότατο λακωνικό σημείωμα στη μάνα μου «πάω στην Αθήνα σε μια συναυλία - θα γυρίσω αύριο - μην ανησυχείς» (ή κάπως έτσι) προκειμένου να μην τρέχει στην αστυνομία (ο πατέρας μου παίζεται αν θα με έπαιρνε καν χαμπάρι) κι αντί για το σχολείο πήρα το ΚΤΕΛ για την πρωτεύουσα. 

Πέντε ώρες ταξίδι. Μετά μόνος σε μια άγνωστη πόλη, χωρίς καμία αίσθηση προσανατολισμού, χωρίς χάρτη, για να φτάσω κατά τις 3 το μεσημέρι σε ένα χαοτικό χώρο με 70.000 κόσμο ως τα μεσάνυχτα. Και μετά επιστροφή και διανυκτέρευση στον σταθμό των λεωφορείων ως τις 6 το πρωί για να πάρω το πρώτο και να επιστρέψω. Με έψελναν για κάνα εξάμηνο μετά εννοείται.

Τώρα παρατηρώ τον εαυτό μου (με αφορμή αυτό θυμήθηκα το ’88) κι ένα σωρό άλλους γονείς παιδιών 10 με 15 χρονών, καμία φορά και μεγαλύτερων, να τα πηγαινοφέρνουν στις διάφορες δραστηριότητες και τα φροντιστήρια κι αναρωτιέμαι σε ποιο σημείο ακριβώς χάθηκε η μπάλα. Τι θα πάθει το παιδί των 13 χρονών ας πούμε άμα πάει με τα πόδια, με το λεωφορείο ή με το τραίνο; Άλλες εποχές θα σου πει κάποιος. Καταρχάς δε νομίζω πως η δεκαετία του ’80 έκρυβε διαφορετικούς ή περισσότερους κινδύνους από ότι η σημερινή εποχή. Επίσης δεν υπήρχαν κινητά και internet για να επικοινωνείς οποιαδήποτε στιγμή από οποιοδήποτε σημείο. Κάποια σπίτια δεν είχαν καν σταθερά τηλέφωνα στην επαρχία. Μήπως λοιπόν το παρακάνουμε; Μήπως φοβόμαστε παραπάνω από όσο πρέπει κι αυτό δεν ωφελεί αλλά βλάπτει τα παιδιά; Και το λέω για να το ακούσω πρώτος εγώ.

Βέβαια μεγαλύτερο ζήτημα από τους αδικαιολόγητους φόβους μας είναι πως από το 1988 ο Bruce το πόδι του στην Ελλάδα το πατάει μόνο για διακοπές. Επειδή όμως, παρότι τον Σεπτέμβριο γίνεται 69, άλλα 10 χρόνια πιστεύω τα έχει άνετα, έστω σε πιο χαμηλής έντασης live (όπως αυτά φέτος στο θέατρο Walter Kerr στο Broadway), κάποια στιγμή κάπου θα ξαναβρεθούμε. Κι ας μην φτάνει ως εκεί το ΚΤΕΛ...

Grab your ticket and your suitcase
Thunder's rolling down the tracks
You don't know where you're goin' now
But you know you won't be back
Darlin' if you're weary
Lay your head upon my chest
We'll take what we can carry
And we'll leave the rest
Big wheels rolling through fields
Where sunlight streams
Meet me in a land of hope and dreams

<div class="yt-video" style="position:relative;height:0;padding-bottom:56.25%"><iframe width="560" height="315" src="https://www.youtube.com/embed/mBzKv8R6Ri8" frameborder="0" allow="autoplay; encrypted-media" allowfullscreen style="position:absolute;width:100%;height:100%;left:0"></iframe></div>