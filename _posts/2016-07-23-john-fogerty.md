---
layout: post
title: John Fogerty
description: O John Fogerty με πολύ απλά υλικά, 3-4 συγχορδίες και λίγες λέξεις, φτιάχνει αριστουργήματα.
categories:
  - μουσική
tags:
  - ccr
  - john-fogerty
---

«Η τελειότητα επιτυγχάνεται όταν δεν έχεις κάτι άλλο να αφαιρέσεις.»

Όσοι με γνωρίζουν ξέρουν πως οι μουσικές μου προτιμήσεις, σχεδόν στο σύνολό τους, έχουν να κάνουν με τραγουδοποιούς. Με καλλιτέχνες δηλαδή που γράφουν τα τραγούδια και συνήθως τα τραγουδάνε κιόλας. Springsteen, Dylan, Mercury, Cohen, Lennon, Jagger, Waters, Gilmour, Berry, Lewis, Diamond, Gibb, Perkins, Robertson, Knopfler, Clapton, Colins κλπ. Θα σας πω λοιπόν ποιον θεωρώ για μένα τον σπουδαιότερο, αν και η καλλιτεχνική αξία δεν μπαίνει εύκολα (έως καθόλου) στο ζύγι. Ο σπουδαιότερος τραγουδοποιός των τελευταίων 70 ετών λοιπόν αγαπητοί φίλοι λέγεται John Fogerty. Κάποιοι δεν θα τον ξέρετε καν. Κάποιοι θα ξέρετε τους Creadence Clearwater Revival (CCR). O John Fogerty ήταν οι CCR. Έγραφε τα τραγούδια, τραγουδούσε, έπαιζε lead κιθάρα, πλήκτρα, πνευστά, έκανε τις παραγωγές, τις ενορχηστρώσεις και μανατζάριζε και το συγκρότημα. Και το ερώτημα που προκύπτει ήταν οι άλλοι τρεις τι κάνανε; Έλα μου ντε!

Ο John Fogerty κατάφερε μέσα σε 3 χρόνια (1968-1971 ήταν η ουσιαστική διάρκεια της ζωής των CCR - συν ένας χρόνος που ήταν υπό διάλυση) να γράψει τόσα πολλά και κυρίως τόσο καλά τραγούδια, τα οποία έγιναν τεράστιες επιτυχίες: «Proud Mary», «Who’ll Stop the Rain», «Fortunate Son», «Bad Moon Rising», «Lodi», «Have You Ever Seen the Rain», «Down on the Corner», «Travelin’ Band», «Lookin’ Out My Back Door», «Up Around the Bend», «Born on the Bayou», «Run Through the Jungle», «Green River», «Long as I Can See the Light», «Hey Tonight», «Molina», «Someday Never Comes», «Porterville», «Keep on Chooglin’», «Wrote a Song for Everyone», είναι μόνο μερικά. Διασκεύασε επίσης τόσο καλά, ώστε να μην απέχει πολύ από το να πεις πως ξανάγραψε, τα «Suzie Q», «I Put a Spell on You», «Before You Accuse Me», «Cotton Fields», «The Midnight Special».

Ο John Fogerty λοιπόν ήταν οι CCR. Αυτό είναι αδιαμφισβήτητο. Λιγότερο όμως το δικό του ego (που κατά την γνώμη μου δικαιολογείται απόλυτα) και περισσότερο η ανοησία των υπολοίπων, που ήθελαν πιο ενεργό ρόλο στο συγκρότημα, χωρίς όμως να διαθέτουν το απαραίτητο ταλέντο, τους οδήγησαν στην διάλυση το 1972. Στα 6 πρώτα άλμπουμ όλα τα τραγούδια ήταν του John Fogerty κι ήταν ο ένας δίσκος καλύτερος από τον άλλο. Στο τελευταίο άλμπουμ ονόματι Mardi Gras (αφού προφανώς είδε κι απόειδε ο άνθρωπος) συμμετείχαν και οι υπόλοιποι (Stu Cook, Doug Clifford - ο Tom Fogerty είχε αποχωρήσει ήδη) με δικά τους τραγούδια που τα τραγουδούσαν κιόλας. Το αποτέλεσμα ήταν η απόλυτη καταστροφή. O John Landau του Rolling Stone έγραψε «the worst album I have ever heard from a major rock band». Τα μόνα τραγούδια που διασώζονται είναι τα »Sweet Hitch-Hiker» και «Someday Never Comes» φυσικά του John Fogerty.

Η υπόλοιπη δεκαετία του ’70 και η μισή δεκαετία του ’80 συνεχίστηκε για τον Fogerty με ελάχιστες σποραδικές προσωπικές δουλειές, λίγα καλά τραγούδια «Comin’ Down The Road», «Rockin’ All Over the World», «Change in the Weather» πολύ σιωπή, θυμό, κατάθλιψη και πολλές, μα πάρα πολλές, δικαστικές διαμάχες με την εταιρεία Fantasy Records και τον ιδιοκτήτη της Saul Zaentz, ο οποίος κατείχε τα εκδοτικά δικαιώματα όλων των τραγουδιών που ο John Fogerty ηχογράφησε με τους CCR. To 1985 όμως ο John Fogerty έβγαλε έναν εξαιρετικό δίσκο με την ονομασία Centerfield που για μένα αποτέλεσε ένα από τα πιο συχνά ακούσματα της εφηβείας μου. Η διαμάχη με τον Zaentz κορυφώθηκε με αφορμή δυο τραγούδια από το Centerfield. Το «Zanz Kant Danz» μιλάει για ένα γουρούνι που εκμεταλλεύεται έναν πιτσιρικά που χορεύει στον δρόμο, ενώ αυτό κλέβει τα λεφτά των θεατών (το βίντεο κλιπ είναι πολύ αστείο). Μετά από μήνυση του Zaentz o John Fogerty αναγκάστηκε να αλλάξει τον τίτλο σε «Vanz Kant Danz». Το πιο γελοίο στην όλη ιστορία είναι όμως πως ο Zaentz με αφορμή το τραγούδι «The Old Man is Down the Road» κατηγόρησε τον Fogerty πως… αντέγραψε τον ίδιο του τον εαυτό(!) και συγκεκριμένα το «Run Through the Jungle» των CCR. O Fogerty αναγκάστηκε να πάει με μια κιθάρα στο δικαστήριο, να παίξει τα δύο τραγούδια ενώπιον του δικαστή και να αθωωθεί!

Το μεγάλο χτύπημα για τον John Fogerty ήταν όμως το ότι, σκεπτόμενοι την τσέπη τους, ο Stu Cook κι ο Doug Clifford με τους οποίους ήταν μαζί απ’ το γυμνάσιο και κυρίως ο αδερφός του, ο Tom Fogerty, σε αυτή την κόντρα πήραν το μέρος του Zaentz. O John Fogerty δεν ξαναμίλησε με τον αδερφό του ο οποίος πέθανε το 1990 από AIDS, μιας και είχε μολυνθεί στην διάρκεια μιας εγχείρησης, όταν το αίμα ακόμα δεν ελέγχονταν για τον ιό. Στον επικήδειο o John Fogerty είπε: «We wanted to grow up and be musicians. I guess we achieved half of that, becoming rock'n'roll stars. We didn't necessarily grow up.». Το 1993 στην τελετή της εισαγωγής των CCR στο Rock & Roll Hall of Fame ο John Fogerty δεν δέχτηκε να παίξει με τους Cook και Clifford τα τραγούδια του συγκροτήματος. Αντ’ αυτού μοιράστηκε την σκηνή με τον Bruce Springsteen και τον Robbie Robertson. Για 25 ολόκληρα χρόνια μάλιστα δεν έπαιζε στις συναυλίες του τα δικά του τραγούδια από την περίοδο των CCR! Ο αυτοπεριορισμός αυτός τέλειωσε κάπου στα τέλη της δεκαετίας του ’90, μαζί ίσως με τον θυμό του John Fogerty.

O John Fogerty είναι ο μεγαλύτερος τραγουδοποιός γιατί με πολύ απλά υλικά, 3-4 συγχορδίες και λίγες λέξεις, φτιάχνει αριστουργήματα. Τα τραγούδια του δεν έχουν απολύτως τίποτα το περιττό και τίποτα το επιτηδευμένο. Οι μελωδίες του «ρέουν» τόσο φυσικά κι αβίαστα όπως το νερό στο ρυάκι. Μια φορά να ακούσεις ένα τραγούδι, σου μένει, το θυμάσαι, σαν να το είχες πάντα μέσα σου. Τα τραγούδια του σε ταξιδεύουν. Μιλάνε για τον νότο, για τους  βάλτους, τα ποτάμια, τα ποταμόπλοια, τις ατέλειωτες φυτείες και τα λιβάδια. Θυμίζουν κάτι από τις περιπέτειες του Χωκ Φιν και του Τομ Σόγιερ, την στιγμή που ο ίδιος μεγάλωσε σε ένα υπόγειο του Σαν Φρανσίσκο όπου όταν έβρεχε για να πάει στο κρεββάτι του έβαζε σανίδες στο πάτωμα.

Για να γίνω σε κάποιους περισσότερο κατανοητός θα έλεγα πως το αντίστοιχο του John Fogerty στην Ελλάδα (με όλες τις ιδιαιτερότητες και τις διαφορές) θα μπορούσε να είναι ο Βαμβακάρης, ή ο Άκης Πάνου. Γιατί, μην γελιέστε, αυτοί οι δύο είναι οι μεγαλύτεροι Έλληνες τραγουδοποιοί. Ο Χατζιδάκις, ο Θεοδωράκης, ο Μαρκόπουλος, ο Ξαρχάκος, ο Λοϊζος είναι συνθέτες. Αν δεν υπήρχε Γκάτσος δεν θα υπήρχε Χατζιδάκις και Ξαρχάκος. Αν δεν υπήρχε Ρίτσος, Ελύτης, Λειβαδίτης και Χριστοδούλου δεν θα υπήρχε Θεοδωράκης. Αν δεν υπήρχε Παπαδόπουλος δεν θα υπήρχε Λοϊζος. Ο Τσιτσάνης είναι καλός συνθέτης αλλά με κάποιες σκοτεινές πλευρές. Υπάρχουν πολλές και σοβαρές αμφιβολίες για την πατρότητα των στίχων, ακόμα και των καλύτερων τραγουδιών του (πχ «Συννεφιασμένη Κυριακή»), ενώ σε πολλές περιπτώσεις αμφισβητήσιμη είναι η πατρότητα ολόκληρων τραγουδιών («Μάγκας Βγήκε για Σεργιάνι», «Κάποια Μάνα Αναστενάζει» κλπ). Ο Σαββόπουλος είναι ο πιο φλύαρος, ο πιο φαφλατάς και μουσικά ατάλαντος εκ των τραγουδοποιών. Για παράδειγμα πιάνει ο Σαββόπουλος ένα «πιασάρικο» θέμα όπως η υπόθεση Κοεμτζή και χρειάζεται 1000 περίπου λέξεις και μια μελωδία «ό,τι να ‘ναι» (στην Ελλάδα το «ό,τι να ‘ναι» περνιέται εύκολα για σπουδαία τέχνη, ιδίως άμα είναι και ξεκούρδιστα τα όργανα). Για το ίδιο θέμα ο Βαμβακάρης θα χρειαζόταν 40-50 λέξεις και μια πενιά κατευθείαν στην καρδιά.

Ο John Fogerty κοντά στα 70 πλέον, ζει με την δεύτερη γυναίκα του (η οποία τον στήριξε σε όλες τις ταλαιπωρίες) και τα πολλά παιδιά τους, κάπου στην Καλιφόρνια. Κάπου-κάπου κυκλοφορεί κανένα δίσκο, όπως αυτό το πολύ ωραίο ντουέτο με τον Springsteen σε ένα τραγούδι των Everly Brothers. Ο ίδιος στο βιβλίο του «Fortunate Son» (2014) λέει πως δεν είναι πια «θυμωμένος». Την ημέρα του θανάτου όμως του Saul Zaentz τουίταρε το «Zanz Kant Danz»!

<div class="yt-video" style="position:relative;height:0;padding-bottom:56.25%"><iframe src="https://www.youtube.com/embed/8sDvzRvEYpI?ecver=2" width="640" height="360" frameborder="0" style="position:absolute;width:100%;height:100%;left:0" allowfullscreen></iframe></div>
