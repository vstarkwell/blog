---
layout: post
title: "#FreeSerafeim"
description: Το φυτό που κάποια στιγμή έκαψε φλάντζα από το πολύ το διάβασμα κι έγινε παπάς.
categories:
  - γκρίνια
  - εξυπνάδες
tags: 
  - σεραφείμ
---

Ο μητροπολίτης του Πειραιά αποτελεί μια ιδιαίτερη περίπτωση των men in black. Κάποιος που θα έλεγε πως το μάτι του γυαλίζει δεν θα είχε άδικο. Πρόκειται μάλλον για μια οριακή προσωπικότητα κι αυτό τον κάνει συμπαθή στα δικά μου μάτια. Έχει όμως κι άλλα θετικά.

Πρώτον, λέει αυτό που πιστεύει (ασχέτως αν δεν μας αρέσει) και δεν έχει καμιά σχέση με την πολιτική ορθότητα και την διπλωματία.

Δεύτερον, δεν έχει ουδεμία σχέση με το χρήμα (διασταυρωμένο αυτό) πράγμα που για μένα είναι μέγιστη αρετή.

Τρίτον, παρόλο τον βαθύ συντηρητισμό του έχει εκφραστεί αρνητικά για την Χρυσή Αυγή σε αντίθεση με τον ανοιχτά χουντικό Καλαβρύτων και διάφορους άλλους κρυφοναζί ιεράρχες.

Τέταρτον φαίνεται αρκετά καλλιεργημένος, ξέρει ελληνικά και έχει δομημένο λόγο. Προσωπικά μου δίνει την εντύπωση του nerd, του φυτού, που κάποια στιγμή έκαψε φλάντζα από το πολύ το διάβασμα κι έγινε παπάς.

Πέμπτον, παρόλο που με τις δημόσιες σχέσεις και την «επικοινωνία» δεν τα πάει καλά (προς τιμήν του), είναι τζάνκι με την δημοσιότητα! Του αρέσει να βγάζει λόγους οπουδήποτε του δίνεται η ευκαιρία. Δεν έχει αφήσει πρωινάδικο για πρωινάδικο. Θυμίζει παπά-Τσάκαλο, παπά-Κατινά, παπα-Κιλίφη, παπα-Μουλατσιώτη κι άλλες ιστορικές μορφές της τηλεόρασης. Το trash tv που σέβεται τον εαυτό του χρειάζεται οπωσδήποτε παπάδες κι ο Σεραφείμ μοιάζει ιδανικός.

Έκτον, έχει πιο απεριποίητα γένια κι από τον πλέον φανατικό χιπστερά. Ψαλίδι στα γένια του Σεραφείμ δεν έχει μπει ποτέ. Το λέω με κάθε σιγουριά.

Ο Σεραφείμ λοιπόν έχει τα κολλήματά του που του προσδίδουν όλη αυτή τη γοητευτική γραφικότητα. Για παράδειγμα τραβάει μεγάλο ζόρι με το τι βάζει ο καθένας στον κώλο του και στο στόμα του. Και γίνεται και ψυχίατρος και παθολόγος και πρωκτολόγος και βγάζει διάφορα «πορίσματα» που προκαλούν άφθονο γέλιο. Τραβάει επίσης ζόρι με την αλλοίωση της σύνθεσης του πληθυσμού της Ελλάδας με την έλευση των προσφύγων και των μεταναστών (μην ξεχνάμε πως εκπροσωπεί ένα προνομιούχο μαγαζί που χρειάζεται πελατεία) καθώς επίσης και με τον σιωνισμό, την λέσχη Μπίλντερμπεργκ, την Μασονία και διάφορα τέτοια.

Για να είμαι ειλικρινής όμως (και χωρίς να έχω εντρυφήσει στους λόγους του) παρόλο που οι απόψεις του Σεραφείμ τοποθετούνται στις παρυφές της ζώνης του λυκόφωτος, ρατσιστικές δεν τις λες. Δεν μιλάει για βια εναντίον όσων στοχοποιεί αλλά για «αγκάλιασμα» και ένταξή τους στους κόλπους της εκκλησίας. Στα συσσίτια της μητρόπολής του εξάλλου το 1/3 των σιτιζόμενων είναι μουσουλμάνοι. Μάλιστα σε κάποια αγαπημένα του θέματα μπορείς να διακρίνεις και ψήγματα αλήθειας. Αντισιωνισμός και αντισημιτισμός δεν έχουν καμία απολύτως σχέση. Ο σιωνισμός είναι ρατσισμός και όχι ο αντισιωνισμός. Το 1975 μάλιστα ο Ο.Η.Ε. καταδίκασε και επίσημα τον Σιωνισμό με ψήφισμα το οποίο αμέσως μετά την πτώση του υπαρκτού σοσιαλισμού Ισραήλ και ΗΠΑ έσπευσαν να καταργήσουν.

Αλίμονο αν με βάση έναν απαράδεκτο νόμο πρέπει να τραβιέται στα δικαστήρια οποιοσδήποτε άνθρωπος τυγχάνει να παρεκκλίνει από το πολιτικά ορθό και να υπερασπίζεται τους δικούς του κώδικες όσο οπισθοδρομικοί κι αν είναι αυτοί. Δεν είναι δυνατόν από το ένα άκρο (τις διαπομπεύσεις, τα κουρέματα, τις περιφορές των ανθρώπων με τα σεντόνια στα αστυνομικά τμήματα) να φτάνουμε στο άλλο. Μεσαίωνας ο ένας μεσαίωνας κι ο άλλος.
