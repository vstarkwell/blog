---
layout: post
title: Λούκυ Λουκ
description: ο Λούκυ Λουκ έχει συνδυαστεί με τη νιότη μου και δεν μπορώ να τον βλέπω να «γερνάει» έτσι και να γίνεται όλο και περισσότερο φλώρος.
categories:
  - κόμιξ
tags: 
  - morris
  - λούκυ-λουκ
---

Στα κόμιξ το ίδιο σημαντικός με τον ρόλο του σχεδιαστή (ίσως και σημαντικότερος) είναι ο ρόλος του σεναριογράφου. Λίγοι είναι αυτοί που κατάφεραν με επιτυχία να κρατήσουν και τους δύο ρόλους ταυτόχρονα στην παραγωγή ενός κόμιξ με φωτεινότερο παράδειγμα τον μεγάλο Herge (Τεν-Τεν). Δημιουργός και πατέρας του Λούκυ Λουκ ήταν από τα τέλη της δεκαετίας του ’40 ο Βέλγος Maurice De Bevere, γνωστότερος ως Morris, με πρώτο του άλμπουμ την «Αριζόνα». Η βασική δομή του Λούκυ Λουκ π.χ. ο ήρωας, ο χαρακτήρας του, οι Ντάλτον κλπ, είναι ιδέες του Morris ο οποίος τη δεκαετία του ’50 δημιούργησε μόνος του κάποια εξαιρετικά άλμπουμ (Λούκυ Λουκ εναντίον Πατ Πόκερ, Φιλ Ντεφέρ, Το ελιξίριο του Δρ. Ντόξυ κλπ).

Όμως είναι γνωστό τοις πάσι πως ο Λούκυ Λουκ γνώρισε τις μεγάλες πιένες τις δεκαετίες του ’60 και του ’70 με σεναριογράφο το Renee Goscinny o οποίος έγραψε το σενάριο για καμιά 35ριά άλμπουμ (χοντρικά) και του έδωσε νέα πνοή κάνοντάς τον πασίγνωστο. Από κει και μετά το χάος. Μετά τον θάνατο του Goscinny το ’77, οι σεναριογράφοι που πλαισίωσαν τον Morris (Jean Leturgie, Lo Hartog van Banda, Guy Vidal, Janvier, Yann, Eric Adam, V. Leonardo, Pearce, Patrick Nordmann κ.α.) αποδείχθηκαν κατώτεροι των προσδοκιών και η ποιότητα των άλμπουμ του Λούκυ Λουκ που έγραψαν είναι αμφίβολη (το ίδιο ακριβώς έχει γίνει και με τα άλμπουμ του Asterix).

Το 2001 ο Morris πέθανε, παρόλα αυτά μετά το θάνατό του κυκλοφόρησε ένα νέο άλμπουμ (σιγά μη δε βγάζανε) με τίτλο «H ωραία Προβένς» με σχέδια του Achde και σενάριο του Laurent Gerra. Τόσο αυτό όσο και τα καμιά δεκαριά που ακολούθησαν απλά ΔΕΝ ΔΙΑΒΑΖΟΝΤΑΙ! Χωρίς πλοκή και χωρίς καθόλου χιούμορ, χωρίς καν τη «γραφή» του Morris στα σκίτσα, τα άλμπουμ αυτά θέλουν τον Λούκυ Λουκ περισσότερο politicaly correct από ποτέ. Ως γνωστόν είχε κόψει (ή μάλλον του κόψανε) το ποτό και έπινε μόνο κόκα-κόλα από την δεκαετία του ’80. Τώρα έκοψε και το τσιγάρο και στο στόμα πλέον έχει ένα στάχυ!

Θεωρώ κακή επιλογή τη συνέχιση του δημιουργήματος που έχει 2 «γονείς» μετά του θάνατο του ενός. Για παράδειγμα η συνέχιση του Asterix από τον Uderzo μετά το θάνατο του Goscinny, ήταν μέγιστο λάθος και αυτό φαίνεται και από τη ποιότητα των μετέπειτα άλμπουμ (τραγικά). Δεν θα μπορούσα να πω το ίδιο για το Λούκυ Λουκ γιατί όπως είπα πριν είναι 100% παιδί του Morris. Αλλά είναι αδιανόητο να συνεχίζεται κάτι και μετά τον θάνατο του ενός και μόνου δημιουργού! Τώρα θα μου πείτε, το εμπόριο, τα κέρδη, η απληστία... Ok, ok, μόνο που ο Λούκυ Λουκ έχει συνδυαστεί με τη νιότη μου, όπως και με τη νιότη πολλών άλλων και μεγαλύτερων από μένα και δεν μπορώ να τον βλέπω να «γερνάει» έτσι και να γίνεται όλο και περισσότερο φλώρος.
