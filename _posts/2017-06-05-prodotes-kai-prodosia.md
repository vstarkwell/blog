---
layout: post
title: Προδότες και προδοσία
description: Κάποιοι πρέπει να βγάλουν τα κάστανα από τη φωτιά.
categories:
  - γκρίνια
tags: 
  - χούντα
---

Καταρχάς να πω πως το fb μοιάζει με ένα απέραντο πάνελ όπου διάφοροι επίδοξοι πανελίστες της Τατιάνας σχολιάζουν τις δηλώσεις κάθε «διασημότητας». Έτσι λοιπόν σήμερα διαβάζω από ειρωνείες έως μύδρους κατά του Κώστα Καζάκου για μια φράση από μια συνέντευξή του: «αυτό που κάνουν οι νέοι, που φεύγουν στο εξωτερικό, είναι... είναι στην ουσία προδοσία».

Οι περισσότεροι γράφουν για τις ταινίες που έπαιξε ο Καζάκος επί Χούντας κι ανεβάζουν φωτογραφίες και βίντεο. Για σταθείτε λίγο ρε μάγκες... Έχετε μήπως την εντύπωση πως η ζωή την επταετία είχε σταματήσει; Βεβαίως και υπήρχαν και φυλακισμένοι κι εξορισμένοι και βασανισμένοι οι οποίοι αξίζουν κάθε αναγνώριση γιατί ήταν παλικάρια. Υπήρχαν όμως κι αυτοί που αναγκάστηκαν να υπογράψουν δήλωση είτε γιατί είχαν αφήσει παιδιά στο δρόμο είτε γιατί απλά δεν άντεξαν. Υπήρχαν κι αυτοί που επέλεξαν τη σιωπή γιατί φοβήθηκαν. Όποιος δούλευε επί χούντας ήταν δηλαδή χουντικός; Πως θα ζούσε; Θα τρελαθούμε τελείως; Μήπως δούλεψε στο δημόσιο ο Καζάκος; Ο Κατράκης δεν έκανε ταινίες επί χούντας; Κάποιες από τις ταινίες που πρωταγωνίστησε και ο Καζάκος δεν τις σκηνοθέτησε ο Τσιώλης; Ο Σαββόπουλος, ο Λοϊζος, ο Χατζιδάκις δεν έβγαζαν δίσκους; Χουντικοί ήταν όλοι αυτοί; Γίνανε ξαφνικά όλοι οι δημοσιολογούντες αμπελοφιλόσοφοι του fb αξιολογητές της ανδρείας του καθενός! Ρε άι σιχτίρ από κει...

Πάμε τώρα στην ουσία της δήλωσης αν και νομίζω πως ερμηνεύεται λάθος. Άλλο το «προδότης» άλλο το «προδοσία». Τελοσπάντων... Ψιλά γράμματα για τους ηλίθιους της κάθε φρηπρέζας. Προσωπικά δεν κατηγορώ τους ανθρώπους που φεύγουν. Άλλοι δε γουστάρουν στα 30+ να μένουν αναγκαστικά με τους γονείς τους γιατί δουλεύουν για τρεις κι εξήντα, άλλοι απλά ασφυκτιούν από τη γενικότερη κατάθλιψη που έχει κατσικωθεί στον τόπο. Και μη νομίζετε πως πάνε σε καμιά γη της επαγγελίας. Αν εδώ οι εργαζόμενοι είναι πάνω σ’ ένα τάνκερ και προσπαθούν να το μετακινήσουν τραβώντας κουπί εκεί αντί για τάνκερ άντε να τραβάνε κουπί πάνω σε κανένα οχηματαγωγό ξέρω ’γώ. Όμως για κάθε έναν που θεωρεί τον εαυτό του πατριώτη με την αγνή έννοια και μακριά από κάθε σωβινισμό ή εθνικισμό, αυτοί που αξίζουν τον θαυμασμό είναι αυτοί που μένουν και διεκδικούν και παλεύουν κόντρα στο ρεύμα για ένα καλύτερο αύριο σ’ αυτό το τόπο. Αν αυτοί που έφυγαν είχαν μείνει κι έβαζαν μια πλάτη ίσως τα πράγματα να ήταν ευκολότερα. Αυτή είναι η έννοια της «προδοσίας» αν και η λέξη είναι μάλλον άστοχη.

Και χωρίς να θέλω να κάνω παραλληλισμούς σκεφτείτε το εξής απλό. Κάποιοι από τους Έλληνες που ζούσαν στην Ευρώπη βοήθησαν σίγουρα στην επανάσταση του ’21 με πολλούς τρόπους. Αν δεν υπήρχε όμως ο Κολοκοτρώνης, ο Καραϊσκάκης, ο Νικηταράς και οι υπόλοιπο επώνυμοι κι ανώνυμοι αγωνιστές εντός των συνόρων να βγάλουν τα κάστανα από τη φωτιά θα μιλάγαμε ακόμα από το εξωτερικό για την αναγκαιότητα της επανάστασης.